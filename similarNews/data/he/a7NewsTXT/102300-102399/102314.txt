

במהלך דיון בועדת החינוך בכנסת לגבי ידוענים המשתמטים מצה"ל, הציעה ח"כ מלי פולישוק משינוי להחרים את האמנים שמשתמטים מגיוס. ח"כ אורי אריאל דחה את ההצעה ביומן ערוץ 7.

לדברי אריאל ממילא כולם שמעו את המוסיקה שהם רוצים, ובכך רק ניתנה שוב במה לאותם אמנים שמהווים דוגמא שלילית. "אנו עושים להם פרסום בעצם העיסוק בנושא. הועדה לא יכולה לאסור על מישהו לשמוע זמר וזו הצעה פופוליסטית. בדיון קודם בועדה הוצעה תכנית שצה"ל שולח קצינים לתיכונים ל-6 שעות שנתיות. הם נותנים שיחה על נסיון והתמודדות בצבא. זה מקרב את הנוער לגיוס ונותן מוטיבציה ללכת לשירות קרבי. החרמות לא מועילות בכל תחום. בועדת חוץ ובטחון יש הצעות חשובות ודיונים רציניים בעניין ההשתמטות. גם העניין החינוכי חשוב. הייתי מצפה שבתקשורת ישמיעו פחות את האמנים שמהווים דוגמא שלילית כמו משתמטים, שלא יושמעו בכל הרשתות".

אריאל אומר כי אין ירידה בגיוס צעירים דתיים אך החשש קיים. "הצבא הוא אחר ממה שהיה לפני 30 שנה. יש בו מגמות קשות. השאלה היא האם הוא צבא העם. הנסיון הוא לתת תגמול ומעמד ראויים למי שמשרת כדי למשוך מתגייסים, ובעניין החינוכי להביא את הצבא לביה"ס ובכך להפוך אותו לצבא העם. הנתונים הם ש-50 אחוז לא משרתים יותר שנה אחרי הגיוס וכמובן גם לגבי מילואים רבים מאלה ששירתו לא מתייצבים. אנו דנים על כך בועדת חוץ ובטחון. אם לא ניזום ולא נביא הצעה, ניגרר אחרי התופעות וזה דבר קשה. יש להביא הצעות יזומות ולהביא את הדברים לידי יציבות. הצבא צריך להיערך כי הוא עובד בתכנית רב שנתית. יש השתמטות הולכת וגדלה".

קבוצת ידוענים משתמטים הוזמנה לדיון בועדת החינוך אך לא הגיעה. אריאל אומר שכנראה אין להם הסבר טוב להשתמטות, אך טוב שלא הגיעו כדי שלא יקבלו במה "אין יתרון בהופעתם בפרט שאין לכך תוצאה מעשית".

לגבי הצעת שימוש בכדורי המלח נגד מפירי סדר במהלך העקירה אומר אריאל כי אלו ידיעות שהתקשורת מעצימה. בנוסף מטרתן היא לייאש את ציבור המתיישבים ותומכיהם. "אני נמצא פעמיים בשבוע בגוש ואני מצדיע לאנשים הללו. הם גיבורים בעמידתם נגד טרור, גירוש ודה לגיטימציה. ההפגנה השבוע לא היתה מעולם גדולה כמותה, וזו תעודת כבוד לציבור".

לגבי חוק פינוי פיצוי אומר אריאל כי יש סיכוי כרגע שיעבור אך חלו בו שינויים מרחיק לכת גם בועדת חוקה וגם בועדת כספים. "חשוב שהעניין מטופל למרות שאנו מתנגדים להתנתקות. מי שחושב שאם החוק יעבור תיגמר ההתנגדות טועה. מועצת יש"ע מכינה תכניות להמשך בסיוע האיחוד הלאומי. גם בצידו של רה"מ יש קשיים, ואנחנו ננצח".
