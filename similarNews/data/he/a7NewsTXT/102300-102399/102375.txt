

"חלק מהזהות הגרמנית הוא האחריות לשואה... בכלימה אני מרכין את ראשי בפני נרצחי השואה", כך אמר אמש נשיא גרמניה הורסט קוהלר בנאומו בפני מליאת הכנסת. כתבנו מדווח כי את נאומו פתח בעברית.

ביקורו של הנשיא הגרמני מתקיים לציון ארבעים שנה לכינון היחסים הדיפלומטיים בין ישראל לגרמניה.

את נאומו החל קוהלר בשפה העברית כשפנה לנשיא המדינה משה קצב במילים "הזמנת אותי לכאן, לכנסת, בירושלים. אני מודה לך ואני מאוד נרגש מהמסע הזה, מהיום הזה, ומהשעה הזו". כך מדווח כתבנו בכנסת אריאל כהנא. הנשיא הגרמני אמר כי מורשתם של נרצחי השואה המוטלת על כתפי העולם כולו היא שלא לאפשר לרצח עם להתרחש שוב.

לאחר נאומו של קוהלר, נשא ראש הממשלה שרון דברים ואמר כי לא תהיה מחילה וכפרה למעשיהם של הנאצים. "קבלת האחריות על העבר אינה משחררת את מנהיגי אירופה היום מפשעים בעתיד כלפי העם היהודי". ראש הממשלה דרש מהמנהיגות האירופית "להילחם מלחמת חורמה בלתי פוסקת באנטישמיות וגזענות שהלכו והתרבו בשנים האחרונות".

נציין כי נאומו של הנשיא הגרמני הוחרם על ידי מספר חברי כנסת שאמרו כי לא יוכלו להיות במשכן הכנסת בעת בה נשמעת בה השפה הגרמנית. יו"ר הכנסת ריבלין הביע בנאום משלו הבנה לחברי הכנסת המתקשים לשמוע גרמנית במשכן הכנסת, "אני מבין את הנושא וגם מכבד אותו", אמר אך הביע תקווה כי גינוי בגרמנית לתופעות של אנטישמיות יהיו חזקים ומשכנעים יותר דווקא בשל היותם בשפה הגרמנית.

כאן המקום לציין כי בטרם ביקורו בכנסת הגיע נשיא גרמניה לביקור בשדרות, שם הביע גינוי חריף להמשך ירי טילי הקסאם על תושבי העיירה. (ש)
