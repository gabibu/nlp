

הכנסת אישרה אתמול בקריאה ראשונה הצעת חוק לפיה יחויבו הנהגים להאט את מהירות הנסיעה בקרבת בתי הספר.

ראש הראשות הלאומית לבטיחות בדרכים, ולדימיר רובין, אמר ביומן 'סוגרים יום' של ערוץ 7 כי הוא סקפטי לגבי הצלחתה של הצעת החוק: "מנסיוננו, הצעות חוק יכולות ליפול עד הקריאה השלישית, או להשתנות. מכיוון שהצעת חוק כרוכה בעלויות ואחריות אישית של גורמים וזה דבר מורכב. עצם החקיקה גם לא תפתור דבר. אפשר באותה מידה להכריז ברדיו להאט ליד בית ספר. החוק כרוך בעלויות, למשל בהצבת שוטר ליד בתי הספר. יש פתרונות תשתיתיים אך גם הם עולים כסף, למשל פסי הרעדה, כינסו הכביש למסלול אחד שמחייב את הנהג להאט, מעבר חציה מוגבה. הבעיה היא גם בהתנהגות שלנו כהורים- אנו רגישים לבטיחות ילדינו בבית הספר, אך מצד שני ניתן לראות בשעות הבוקר את ההורים שופכים את הילדים ליד שער בית הספר בחניה כפולה וכד', והילדים צריכים לעבור מבוך מסובך בין כלי הרכב עם כל הסיכונים שבדבר. מדברים הרבה על בטיחות אבל כשצריך להשקיע מאמץ מינימלי כמו לחנות 50 מטר רחוק יותר מבית הספר, לא עושים זאת כי רוצים להוריד את הילד בדיוק ליד השער".

רובין אמר כי החקיקה הזו לא תשנה גם לאלו שממילא לא שומרים על החוק, ואלו ששומרים - יתכן ויתחזקו בכך עם קבלת ההצעה בכנסת.
