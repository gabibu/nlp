

רבה של צרפת הרב סיטרוק קורא ליהדות צרפת לעלות לארץ. בכינוס עליה אמר הרב כי ליהודים יש אחריות כלפי מדינת ישראל ולכן עליהם לעלות. בשבוע הבא יתקיים בפאריז כינוס עליה שיעסוק בנושאי נדל"ן.

הם הגיעו בהמוניהם, כ-5000 איש, לבית ישראל צרפת בפריס, על מנת לשמוע ולהירשם לתוכנית עליה כלשהי. כך מדווחת כתבתנו חנה פיקאר מכנס עליה בפאריס.

פיקאר מספרת: "עמדתי בחוץ בטור ארוך מחכה יחד איתם שאוכל להיכנס לבניין.ירד שלג והיה קר אבל האנשים הנפלאים האלו חיכו בסבלנות עד שכל אחד יעבור את הבידוק הביטחוני שלא היה מבייש שום שדה תעופה. הרגשתי כמו בארץ ורק הדחיפות היו חסרות להרגשת הבית אבל החמימות שזרמה שם בחוץ יחד עם פתיתי השלג נתנו תחושה מיוחדת של אחדות במשימה. אחרי שנכנסתי חשתי את החום אך לא רק בלב אלא בשל הצפיפות. הסתובבתי בבניין כדי להיווכח בהצעות לעולים בפוטנציאל. כולם היו קשובים ומרותקים אך גם התלבטו בתכניות המתאימות להם.
הכינוס לא עסק בפוליטיקה, באנטישמיות או במצב חברתי,כלכלי ודתי אלא בעלייתם של צעירים. לנוכחים הוצעו תכניות המתאימות לבוגרי אוניברסיטאות,לבוגרי תיכון ואפילו לתיכוניסטים שרוצים לגמור את לימודיהם בארץ".

אלי רפוביץ מנהל משלחת העלייה בסוכנות ובין מארגני הכינוס אמר לפיקאר:"זוהי אמירה הצהרתית של היהודים בצרפת שאומרים-אנחנו רוצים לעלות ארצה".

פיקאר מציינת כי שגריר ישראל בצרפת ניסים זוילי הגיע אף הוא לכינוס והתרשם מההיענות והנוכחות. לדבריה כשלושה ימים לאחר הכינוס נפגשה עם אחת המשתתפות, בוגרת אוניברסיטה, שאמרה לה:"החלטתי, אני מצטרפת לקבוצת 'מגשימים' ביחד ללכת ללמוד עברית וכך יהיה לי יותר קל להתאקלם, אין לי עתיד בצרפת כמו לכל שאר היהודים."

פיקאר מוסרת כי רבה הראשי של צרפת הרב סיטרוק, הזוכה לאהדה רבה בקרב יהדות צרפת חיזק את רוחם של הנמצאים ציין את הפשטות הכרוכה בעליה לארץ והדגיש כי ליהודי צרפת אחריות גדולה כלפי עם ישראל ולכן עליהם לעלות לארץ. פיקאר מוסרת כי בעוד כשבוע תקיים הסוכנות יריד נדל"ן עם דניאל טורק ואבי זאנה פעילי עליה המציינים כי "היהודים הצרפתיים באים עם כל הלב", וכי גם בישראל הם מתקבלים עם כל הלב גם כן.

(הכתבה באדיבות "המעצמה השביעית", בי"ס לתקשורת של ערוץ 7) (ר)
