

חבר הכנסת מאיר פרוש מיהדות התורה תוקף היום בחריפות את היועץ המשפטי לממשלה, מני מזוז, בעקבות החלטתו אתמול לבטל את החלטת הממשלה בנושא נכסי הנפקדים במזרח ירושלים.

"כנראה שהשקפתו הפוליטית השמאלנית של מזוז, מדריכה את החלטותיו המשפטיות בסוגיות לאומיות. אם הוא אינו יודע להתעלות ולהפריד בין דעותיו הפוליטיות לבין שיקול דעתו המשפטי   מוטב שיתפטר לאלתר", אמר פרוש.

עוד ומר, כי יש לדחות בשאט נפש את הרמיזות המרושעות, כאילו ההחלטה להפקיע אדמות במזרח ירושלים נולדה מיוזמות כלכליות של גורמים בימין, הרואים בקרקעות אלו "אוצר נדל"ני" מפתה.

"מאז הקמת המדינה הכריז האפוטרופוס על שטחי קרקע לא מעטים כעל נכסי נפקדים", הדגיש ח"כ פרוש. "על שטחים אלה הוקמו עשרות ישובים ורבות מהאדמות החקלאיות היו שייכות לפלשתינאים לפני תש"ח   האם כל המתיישבים הם אנשי ימין, שראו לנגד עיניהם אוצרות נדל"נים?".
