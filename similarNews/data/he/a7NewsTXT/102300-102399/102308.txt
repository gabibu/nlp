

הטענה לפיה רק חובשי כיפות מתנגדים לעקירת חבל קטיף תספוג בקרוב מהלומה. בנהלל יתקיים כנס ראשון בסדרה של אנשי ההתיישבות הותיקה מתנגדי העקירה. "לא נשאיר את חלוצי קטיף לבד במערכה הזדונית, מאבקם מאבקינו".

ביום שני בעוד כשבוע וחצי יקיימו חברי קיבוצים ומושבים כנס במעוז ההתיישבות העובדת נהלל נגד תכנית ההתנתקות של ראש הממשלה.

מארגני האירוע אומרים כי לאירוע יגיעו "מכל הארץ ממגוון תנועות ההתיישבות החלוצית שחוללו את נס התחייה הציונית של עם השב אל ארצו ואדמתו". בהודעתם הם "קוראים לכל בעל מצפון אנושי ולאומי לבוא להרים קול שפוי ציוני,לאומי והתיישבותי נגד ניסיון העקירה והחורבן הבלתי חוקי והבלתי מוסרי של חבל קטיף וצפון השומרון".

"מול כוחות רשע אטומים,מול אנשים חסרי ערכים ציוניים התיישבותיים מול דיקטטור מטורף הגורר את המדינה למלחמת אזרחים אנו נציב מחדש את סולם הערכים הציוני התיישבותי שהקים את מדינת ישראל ביתו הלאומי של העם היהודי", אומרים מארגני האירוע.

בהודעתם מצטטים אנשי ההתיישבות הותיקה את נאום שמעון החשמונאי לאנטיוכוס בו אמר "לא ארץ נכריה לקחנו לנו ולא ברכוש נוכרים משלנו, כי אם נחלת אבותינו אשר בידי אויבינו בעת מן העיתים בלא משפט נכבשה. ואנחנו כאשר הייתה לנו עת, השיבונו את נחלת אבותינו"

בהמשך הדברים הם פורטים את האמירה החשמונאית ומתאמים אותה לימינו אלה "זוהי ארצנו ההיסטורית, בזכות היסטורית ולא בחסד גויים הקמנו את מדינת ישראל, אויבינו שאסרו עלינו מלחמה מתחילת הציונות לא יסתפקו בחבל ארץ זה או אחר, מטרתם הסופית היא לעקרנו ולגרשנו מכל הארץ".

אנשי ההתיישבות מבהירים את שהולך ומתברר בימים האחרונים. "ידוע לנו שתכניות המתבשלות בחדרים אפופי עשן גם היא להפקיר ולגרש את תושבי הבקעה והגולן, רחוק מהזרקורים מוקמת תחנת גבול בין מדינות בצפון הבקעה ליד מחולה היא ההוכחה המוחשית לחשכת הסופה המתרגשת על המפעל הציוני".

בהודעתם מתייחסים אנשי ההתיישבות הותיקה גם לשאלת הדמוקרטיה הנרמסת בפעולות הממשלה, כהגדרתם. "העם כבר הכריע בעד השתרשות וההיאחזות בגוש קטיף בשלוש מערכות דמוקרטיות:
במערכה הדמוקרטית הראשונה בבחירות לכנסת בחר רוב העם בשרון כי הוא הבטיח ש"דין נצרים כדין תל אביב" , מצנע דרש עקירה וחורבן והפסיד, רוב העם הצביע בעד המשך ההתיישבות ברחבי ארץ ישראל, כוחו של שרון בא לו מהעם, את בחירתו הוא חייב לעם.
במערכה הדמוקרטית השניה, מסוחרר מספין תקשורתי ובטוח בניצחונו החליט שרון על משאל חברי מפלגתו, במשאל דמוקרטי למופת ניצחו תומכי גוש קטיף, ניצחון מוחץ ומשמעותי, למרות הבטחותיו לכבד את המשאל, שהינו משאל פנימי לגיטימי בדיוק כמו פריימריס או הליך בחירת חברי הכנסת משתי המפלגות הגדולות, לא כיבד שרון את התוצאות וכקרנף עיוור נחר נחירות בוז למפלגתו ולבוחריו והמשיך לדרוס ולהמשיך במעשה החורבן.
במערכה הדמוקרטית השלישית כאשר הועלה הנושא בממשלה. למרות תוצאות משאל הליכוד שמחייבות את שרי הליכוד, בגדו רבים משרי הליכוד בבוחריהם, אך למרות זאת,אך גם בממשלה לא היה לשרון רוב למעשה הטירוף של החורבן והגירוש. אז, התחכם שרון ותקע סכין בליבה של הדמוקרטיה הישראלית, פיטר שני שרים לפני ההצבעה, ייצר רוב מלאכותי בלתי חוקי תוך רמיסה גסה של המשטר הפרלמנטרי מי צריך בכלל ממשלה? אם אפשר לפטר שרים לפני ההצבעה ולהשיג רוב מלאכותי".

"הדמוקרטיה הישראלית בסכנה, לא מדובר רק על חורבן גוש קטיף, מדובר על חורבן הדמוקרטיה בישראל ועל חורבן הערכים הציוניים שהאירו את דרכה של הציונות מתחילת דרכה", מזהירים המארגנים.

הכינוס יתקים כאמור, בערב יום שני בעוד כשבוע וחצי (14.2.05). בכוונת אנשי ההתיישבות הותיקה מארגני האירוע להפוך את הכנס לראשון בסדרת כינוסים שיתקיימו ברחבי הארץ ויחזקו את תחושת ההתנגדות לתכנית שרון. כנסים אלה יתאפיינו בהשתתפותם של "אנשי ההתיישבות העובדת שכרתו ברית דמים ואהבה עם הארץ".

"לא נשאיר את חברינו חלוצי גוש קטיף לבד במערכה הזדונית המתרגשת עליהם נהיה אתם בשעה הקשה. מאבקם הוא מאבקינו", חותמים מארגני האירוע את הודעת ההיערכות לכנס.
(ש)
