

אי בהירות בנוגע למתכונת החדשה של חוק פינוי-פיצוי. אף שבשבועות האחרונים עידכנה אותו ועדת המשנה הדנה בו כעת מתעורר ספק האם יהיה בועדה רוב התומך בו.

ההתסבוכת נוצרה בעקבות העדרותו של יו"ר הועדה, יעקב ליצמן היושב שבעה בשל פטירת אימו.
בלי ליצמן יש תיקו בועדה. תשעה חברי כנסת בתוכם שלשה ממורדי הליכוד, חיים כ"ץ, איוב קרא ודניאל בנלולו, מתנגדים לחוק. מתנגד נוסף הוא מוחמד ברכה שהימנעות שלו תטה את הכף. מנגד, חברי האופוזיציה רוני בריזון וחיים אורון יתמכו בחוק.

בלחץ ראש הממשלה ההצבעה על החוק תוכננה למחר אלא שליו"ר הזמני, בייגה שוחט, אין כרגע רוב התומך בחוק. המשמעות היא כי כל התיקונים שהכניסה בחוק ועדת המשנה יידחו והחוק יחזור למליאה במתכונתו הנוכחית. במצב דברים זה מתלבטים גם חה"כ מהימין כיצד לנהוג. הם מתנגדים לחוק ברמה העקרונית אך גם מבינים שהם עלולים לשמוט את התיקונים שהשיגו עד כה להגדלת הפיצויים. ניסן סלומיאנסקי מגדיר את המצב שנוצר כתסבוכת. "המטרה שלנו היא להשיג כמה שיותר הסכמות במסגרת הועדה משום שבמליאה כוחנו דל. צריך לחשוב בחכמה כיצד לעשות זאת".

במצב דברים זה שוקל שוחט לדחות את ההצבעות במספר ימים אלא שרה"מ נושף בעורפו. אפשרות אחרת היא שהחוק אכן יעלה במליאה במתכונת המקורית וכל התיקונים יוכנסו במהלך ההצבעה על ההסתיגויות. לדעת סלומיאנסקי, מצב זה פחות טוב מבחינת המתיישבים.
