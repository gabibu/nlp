

המטה למען א"י הגיש לבית משפט השלום בחיפה תביעה על סך 100 אלף שקלים נגד אלוף פיקוד דרום ונגד מפקד פלוגה בהנדסה קרבית שחסם עם פלוגתו את ציר כיסופים בעת פינוי "מעוז הים".

המטה למען ארץ ישראל טען בתביעתו כי הציר נסגר "בניגוד לחוק ותוך הפרת חוקי יסוד".

לפני כחודש ניסו כמה עשרות פעילים של המטה להגיע למחסום כיסופים על מנת להציב שם משמרת מחאה נגד סגירת גוש קטיף. מפקד פלוגה הורה לחייליו שהציבו מחסום במקום, למנוע מהם להמשיך בדרכם.
יו"ר המטה, אביעד ויסולי, ביקש מהמ"פ שיראה לו צו האוסר עליהם מעבר חופשי בציר, אולם לדבריו, הוא הציג צו המגביל כניסת אזרחים ישראלים לגוש קטיף ממחסום כיסופים מערבה בלבד.
"חרף העובדה כי לא היה לנתבע או למי מחייליו צו כדין האוסר על מעבר הפעילים בציר, התעקש למנוע את המעבר שלא כדין, תוך שימוש בכוח. הנתבע וחיילים בפקודתו דחפו והפעילו כוח פיזי כנגד פעילי המטה", נכתב בתביעה.

עוד טען ויסולי כי המ"פ הוזהר כי הוא עובר על החוק וגורם לנזקים כבדים, ואולם הוא בחר להתעלם מכל האזהרות והתעקש על החסימה הבלתי חוקית.

לאחר מכן קרא המ"פ לקבוצת שוטרים במדים ובבגדים אזרחיים, ואלה העלו בכוח את הפעילים לאוטובוס והסיעו אותם נגד רצונם לנתיבות, שם "זרקו" אותם לרחוב.
הפעילים טענו כי כתוצאה מהחסימה הבלתי חוקית וה"טרנספר" הכפוי, נמנע מהם להגיע ולקיים את המחאה המתוכננת.
