

נשיא מועצת שינוי, פרופ' אוריאל רייכמן, יוצא בהתקפה חסרת תקדים על הנהגת המפלגה בראשות חברי הכנסת יוסף לפיד ואברהם פורז.

רייכמן שיגר שלשום מכתב לאנשי מועצת שינוי, שראה אור גם בפורום הפנימי של המפלגה, בו הוא טוען בין היתר שבית הדין של התנועה מתפקד באורח לא תקין, ומוסיף: "אם העניינים יימשכו כמו שהם, אי אפשר יהיה להמשיך".

בין היתר כותב רייכמן במכתבו כי: "הרצון לשלוט באופן ריכוזי במפלגה מגיע לממדים המסכנים את מהותה של שינוי כמפלגה דמוקרטית. בבחירות האחרונות לכנסת הצביעו כ-370,000 אזרחים עבור המפלגה. חבריה הרשומים של המפלגה הם כ-3,000 במספר בלבד, דהיינו פחות מאחוז אחד מכלל מצביעיה. לכאורה היה מקום לעודד הצטרפותם של כוחות חדשים אך נעשה הכל כדי להקשות על המצטרפים".

