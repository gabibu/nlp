

פרופ' אלי פולק מביע דאגה מכוונת דוברת צה"ל לצוות עיתונאים אל חיילי צה"ל במהלך ההתנתקות כדי למנוע סיקור חופשי. מדובר בשיטת הסיקור שהופעלה על ידי האמריקנים בעירק כדי להגן עליהם מפני אש עירקית.

יו"ר האגודה לזכות הציבור לדעת, פרופ' אלי פולק, אומר בראיון לאמציה האיתן בערוץ 7 כי הבעיה המרכזית היא שצה"ל שולט בעיתונאים והוא ידע בדיוק היכן נמצא כל אחד, ולאיזה צוות הצטרף וכך ימנעו מהעיתונאים להכנס ולראות את הנעשה בשטח. לצה"ל תהיה שליטה על מה שהעיתונאים יראו, מדגיש פולק.

הוא מוסיף כי יש לזכור שהסיבה לציוותם של עיתונאים בעירק היתה החשש מפני הפגיעה בחייהם במהלך לחימה תחת אש, בשעה שהנסיגה אמורה להתבצע שלא תחת אש "ולכן לא ברור מהו הפחד מנוכחות עיתונאים שם".

אמנם צה"ל הודיע כי "יתנו לסקר" אבל בד בבד הודיעו כי "עיתונאים שאינם מצוותים יצטרכו לעזוב את השטח מ 14 באוגוסט והלאה". פירוש הדבר אומר פולק, כי צה"ל אינו מאפשר לעיתונאים להיות בשטח וזה משגה, שכן המקרה עם תנ"צ ניסו שחם היה צריך לשכנע 'כל אחד ששכל בקודקודו' שלמצלמה יש אפשרות למתן דברים. הידיעה כי יש בסביבה מצלמה גורמת לאנשי הצבא והמשטרה להזהר לפני שיעשו שימוש בכוח שבידיהם, וגם הצד השני ייזהר מחשש שיצולם אם חלילה יפעיל כוח.

פולק מאשים את העיתונאים בשיתוף פעולה עם הצבא כדי להבטיח מראש ש"הצבא יוכל לבצע פעולות שאין מקומן במדינה דמוקרטית". מדובר לדבריו ב"גיוס משותף של עיתונאים וחיילים. הראיה, שכל האגודות הדמוקרטיות למיניהן, כמו המכון הישראלי לדמוקרטיה, אגודות העיתונאים והאגודה לאיכות השלטון יושבים בצד, אינם מרימים זעקה ואינם אומרים שזו פגיעה מהותית בחופש הביטוי".

נכון שהתושבים עצמם יכולים לצלם אבל הבעיה היא להוציא את הצילומים משום שכוונת צה"ל לנתק בשטח את כל אפשרויות התקשורת האלקטרונית ולכן גם אם תושב יצלם כיצד הוא יעביר זאת החוצה? מלבד זאת, 'כאשר אני, אלי פולק, מצלם, לפני שכלי תקשורתי יקבל את הצילום הוא יבדוק 10 בדיקות כדי לראות שלא עשיתי משהו לתמונה. בכך שונה אדם פרטי מעיתונאי שאמור לתת סיפור'.

פולק ממליץ בכל זאת לכל מי שיהיה בשטח תושבים ואורחים, להצטייד במצלמות כי הצילומים מהווים חומר חשוב ואפשר להפיצם באינטרנט וזה עוזר.
