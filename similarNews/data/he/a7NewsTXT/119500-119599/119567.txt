

סוכנות המזון והתרופות בארה"ב (FDA) פרסמה לפני יומיים, אזהרה לציבור מפני בטיחות השימוש במדבקות המשחררות חומר לשיכוך כאבים, המכונות FENTANYL (דורוג'סיק). האזהרה פורסמה כתגובה לדיווחים על מקרי תמותת חולים, שהשתמשו בתרופה נרקוטית חזקה זו לשיכוך כאבים.

בנוסף, פורסמו דף מידע לציבור ודפי הנחייה ובהם אזהרה לרופאים ולצוותים הרפואיים באשר למספר אמצעי זהירות חשובים לשימוש במדבקות אלה. ההמלצות כוללות גם הדרכת החולים לגבי סימפטומים של מנת יתר, הנחה נכונה של המדבקה, שימוש בתרופות אחרות במהלך הטיפול במדבקה, אמצעי זהירות המתייחסים לילדים, אחסנה נכונה וסילוק שאריות לאחר השימוש.

סוכנות המזון והתרופות מנהלת חקירה לגבי נסיבות מותם של חולים שהשתמשו במדבקות. מומחי הסוכנות בודקים האם שימוש שלא על פי ההנחיות והנחה לא נכונה של המדבקות גרמו למקרי המוות, או שהסיבה קשורה לאיכות המוצר. בסוכנות בודקים האם ייתכן שחלק מהחולים כמו גם הרופאים שלהם לא היו מודעים די הצורך לסכנות הכרוכות בשימוש בתרופה זו ולחשיבות ההמלצות על שימוש בטוח בתרופה.

סוכנות המזון והתרופות עובדת בימים אלו יחד עם יצרני מדבקות ה- FENTANYL להערכה כוללת של הסיכונים הכרוכים בשימוש בה ולתכנון תוכנית הדרכה לחולים שבאמצעותה ילמדו על השימוש הנכון במדבקה ועל מניעת נטילת מנת הרעלה.
