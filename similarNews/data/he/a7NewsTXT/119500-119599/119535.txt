

הבית הלבן קידם בברכה את הודעת המחתרת האירית, ה-IRA, ולפיה היא מניחה את נשקה ומתרכזת במאבק פוליטי. "זוהי החלטה חשובה ובעלת פוטנציאל היסטורי", אמר הדובר.

גם ראש-ממשלת בריטניה, טוני בלייר, בירך על החלטת המחתרת האירית IRA להפסיק את פעילותה האלימה. לדבריו מדובר בצעד בעל חשיבות עצומה לצפון אירלנד.

ראש-ממשלת אירלנד, ברטי ארן, קרא למנהיגי ה-IRA לפעול בנחישות ליישום ההחלטה: "אנו מברכים את ההחלטה של ה-IRA שהתקבלה כתוצאה ממאמצי ממשלתנו מאז הפסקת האש בשנת 1994. אנו מצפים שכל הצדדים ומנהיגי הקהילה ישתמשו בהשפעה שלהם כדי לשים קץ לפעילות הפלילית והצבאית. האלימות אינה הדרך לאחד את ארצנו".

בהצהרה אשר פורסמה הבוקר על ידי הארגון נאמר כי הארגון ישים קץ למאבק המזוין ויפעל למען פתרונות של שלום. החלטתם התקבלה במטרה לקדם את איחוד אירלנד. "כעת אנו מאמינים שניתן לאחד את אירלנד ולהביא לסיום השליטה הבריטית בארצנו בדרכי שלום", הכריז ה-IRA.

כ-3,000 בני אדם נהרגו במלחמה על עצמאותה של צפון אירלנד, מחציתם בידי המחתרת האירית.
ה-IRA נוסד בינואר 1919 ומטרתו היתה להביא לסופו של השלטון הבריטי באירלנד.
