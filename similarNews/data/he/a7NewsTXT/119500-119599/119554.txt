

אמש נערכה ההילולא של האדמו"ר משטענפעט בקברו אשר בבית העלמין בנחלת יצחק בתל אביב. התפילה הפעם כוונה להצלת מתיישבי גוש קטיף. במהלך העצרת התבטא הרב לאו בחריפות נגד תוכנית ההתנתקות.

בגבעתיים התקיימה אמש ההילולא של האדמו"ר משטפנשט, הרב אברהם מתתיהו פרידמן זצ"ל. התפילה בהילולא הערב כוונה למען תושבי גוש קטיף. להצלתם והצלחתם.

בתפילה השתתף גם הרב של כפר דרום, הרב אברהם שרייבר, וכן הרב הראשי לתל אביב, הרב ישראל מאיר לאו, שאמר כי תכנית ההתנתקות מסוכנת לעם ישראל, מסכנת את שלמות והאחדות בעם וגם מסכנת את קדושת האדם. הרב לאו ביקש בהילולא של הצדיק משטענפעט שיתפלל למעלה וימליץ לעורר את כל הצדיקים עלינו שתתבטל הגזירה.

אתמול בצהריים אף נערכה תפילה המונית ליד קברו של האדמו"ר בהשתתפותם של רבנים ונציגים מגוש קטיף, ברוך מרזל ואישי ציבור נוספים. לאחר מכן התקיימה ההילולא המסורתית בבית הכנסת הגדול בתל אביב.

הרב אברהם יעקב סלומון, יו"ר מוסדות שטענפעט, אמר לערוץ 7 כי דברי התורה האחרונים של האדמו"ר בשבת האחרונה לפני פטירתו (בדיוק בשנת עלייתו של היטלר לשלטון) היו על הצורך הדחוף "לקיבוץ גלויות ולהתיישב בארץ ישראל". האדמו"ר עצמו אף שלח חסידים לפתוח בתי כנסיות בארץ ישראל.
לדבריו, להילולא הגיעו רבבות מכל רחבי הארץ וגם בשעת לילה זו ממשיכים כאלף איש להתפלל על ציונו הקדוש.

הרב שרייבר מכפר דרום סיפר על הניסים ועל המסירות הנפש של התושבים. בדבריו התייחס גם לעוול הגדול שעושים למתיישבים בגוש והפגיעה בארץ ישראל.

"צדיקי בית רוז'ין ידועים באהבת ישראל ובאהבת ארץ ישראל וכמה היו מוסרים את נפשם עבור צערו של כל יהודי ויהודי למלא את חסרונו במצב הקשה", אמר הרב שרייבר בפני הקהל הגדול, "ועל אחת כמה וכמה שלא מדברים על יהודי בודד אלא על קהילות שלמות ותלמודי תורה, מקוואות טהרה שעומדות חלילה להיחרב. רואים את החיילים שיכולים להיות עם צלקות לכל החיים וכמובן המתיישבים. זה כמו לקחת סכין חדה ולחתוך את עם ישראל".

במהלך העצרת סיפר להם הרב שרייבר גם על ילדי גוש קטיף הצדיקים. "הבאתי דוגמא את בתו של הרב אופיר כהן, תהילה, שנכרתו 2 רגליה בפיגוע וביקשה מהחובשים בדרך באמבולנס לכסות אותה שתהיה צנועה. היא ביקשה בדרך מהחובשים להגיד פרקי תהילים כדי שיחזקו אותה".
