

המשטרה שוקלת שוב ברצינות למנוע מאוטובוסים ויתכן שאף ממכוניות פרטיות מרחבי הארץ מלהגיע למצעד המחאה נגד הגירוש שיערך השבוע בשדרות. מועצת יש"ע: סדק נוסף בחומת הדמוקרטיה המתפוררת, נצעד כמתוכנן

מעל ארבע שעות ישבו אמש מפכ"ל המשטרה רב ניצב משה קראדי, מפקדי המחוזות, ראשי אגפים של המשטרה ופיקוד מחוז הדרום ודנו בצעדה המתוכננת בשבוע הבא משדרות לכיוון גוש קטיף.

אתמול בבוקר כבר טען המפכ"ל, כי המשטרה "לא תאפשר" קיום צעדה לגוש קטיף, והפעם המשטרה תנסה לעצור לא רק אוטובוסים שיהיו בדרכם לעצרת - אלא גם כלי רכב פרטיים. זאת, באמצעות הצבת
מחסומים בדרכים המובילות לשדרות.

"החלטת היועץ המשפחתי של משפחת שרון שלא לאפשר הגעת המפגינים בשבוע הבא לשדרות, הינה סדק נוסף בחומת הדמוקרטיה הישראלית המתפוררת", מסרו בתגובה ראשי מועצת יש"ע. "סתימת הפיות והדה-לגיטימציה המתמשכת של שרון כלפי מתנגדי הגירוש, עדיין לא הצליחה למנוע מרבבות המפגינים לבוא ולהביע את מחאתם בדרך דמוקרטית בלתי אלימה", הוסיפו. "מקומם שדווקא אלו הממונים לשמור על הציבור מפני השלטון, קרי היועץ המשפטי ומפכ"ל המשטרה, הפכו להיות משרתי השלטון הרודני מול מחאת העם ההולכת ומתגברת. למועצת יש"ע אין ספק כי שרון ושליחיו יגיעו בקרוב מאוד לשלב של מעצר אנשים על מחשבות שאינן תואמות את דעת השליט".

שרת החינוך, לימור לבנת, תדרוש בישיבת הממשלה ביום ראשון לאפשר לקיים ביום שלישי את העצרת המתוכננת בשדרות. "מדובר בציבור גדול ואחראי, ואירועי כפר מימון כבר הוכיחו שהוא נוהג באחריות רבה", אמרה לבנת לגלי צה"ל.

יו"ר ש"ס, ח"כ אלי ישי, תקף אף הוא את ההחלטה, ואמר כי היא משקפת פניקה ואיבוד עשתונות טוטאלי. לדבריו, "כנראה שיש אנשים יצירתיים, אשר עובדים שעות נוספות כדי להעניק לדמוקרטיה הישראלית משמעות מעוותת. אני שוקל לרכוש במתנה לכל שרי הממשלה את הספר "1984", שעל בסיסו הם ייסדו כאן משטרת מחשבות". ישי מסר עוד, כי יגיע לשדרות ביום שלישי.

אתמול קיימה מועצת יש"ע ישיבת תיאום והיערכות באולם הישיבות בבית עיריית שדרות בהשתתפות ראש העיר, אלי מויאל, ראשי מועצת יש"ע והצוות המבצעי. לאחר הישיבה קיימו סיור בנקודות היערכות ברחבי העיר.

לקראת המשך המאבק על תוכנית העקירה, משלימים במטות את ההכנות לקראת המצעד המתוכנן בשבוע הבא. גם במטות הודיעו כי ימשיכו במאמציהם הרצופים להחדיר אנשים, ככל שניתן, לגוש קטיף מצד אחד, ומצד שני לבצע פעולות על מנת לשבש, לסכל ולמנוע את תוכנית הגירוש של שרון.

במטות קוראים לכל תומכי גוש קטיף להגיע בזמן ההכרעה הנוכחי לשדרות על מנת לפעול לביטול תוכנית הגירוש. "כמה שיותר אנשים שיגיעו ושיפגינו עוצמה נחישות ומסירות נפש ללא אלימות שיראו שגירוש יהודים לא יוכל לעבור במדינת היהודים בצורה שלווה".

באותה מסיבת עיתונאים שטחו ראשי יש"ע את תוכניתם לשלב ב' במאבק, תחת הכותרת "לעזרת אחינו הגיבורים". הפעם נקודת המוצא היא שדרות וממנה "יישלחו זרועות" לעבר אופקים ונתיבות, כשהיעד הוא להגיע לגוש קטיף ובמקביל "לשתק" שוטרים וחיילים שיהיו עסוקים בחסימת האזרחים, ולא יעסקו באימונים לקראת הגירוש. הצעדה אמורה להיפתח בעצרת שתתקיים ביום שלישי בשעה שש בערב בשדרות.

מוקדם יותר אתמול נפגשו ראשי מועצת יש"ע ואנשי הלוגיסטיקה שלהם עם ראש עיריית שדרות, אלי מויאל. הצדדים קיימו הערכת מצב, סיירו בשטח ובחנו מפות לקראת האירועים הצפויים ביום שלישי. לדברי מויאל, "אנו מקבלים אותם בזרועות פתוחות ונפגשים בשביל לתאם את הדברים האחרונים לקראת הצעדה", אמר מויאל.

מויאל אמר כי על אף אירועי כפר מימון, הוא אינו חושש מכך שיוטל מצור על שדרות בעת שאלפי מפגינים ישהו בעיר: "הבעיה הזו היא בעיה קטנה מאוד לעומת הבעיה של אותם אנשים שהממשלה מנתקת אותם מבתיהם. אנו מוכנים לקבל את האורחים לשדרות ובעיות של ניקיון ומים הם לא בדיוק הבעיה שעכשיו עומדת על הפרק".

"להערכתי, הבעיה המרכזית בתחום הביטחון לאחר ההתנתקות תהיה שדרות, וגם לכך יצטרכו למצוא פתרון כי המצב רק ילך ויחמיר. ביממה האחרונה היינו עדים לכך: שני מטחים של קסאמים היו במהלך הלילה האחרון לעבר העיר, ולא נראה לי שזה הולך להיגמר", הסביר ראש העיר.

נגד הגירוש - סרטונים, שירי מחאה, מאמרים ועוד
