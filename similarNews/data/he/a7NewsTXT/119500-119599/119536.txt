

פריד אל-ע'אדרי, מנהיג מפלגת הרפורמה הסורית האופוזיציונית, העניק ראיון ליומון הכוויתי "אל-סיאסה", ובו מתח ביקורת חריפה על המשטר הסורי "שפשעיו אכזריים יותר מפשעי סדאם חוסיין".

"המשטר הסורי אינו נרתע מסילוק כל יריב בכל האמצעים", כך אומר פריד אל-ע'אדרי. יצויין כי הכתבה תורגמה ע"י מכון ממר"י.
הוא נשאל אם רצח ראש ממשלת לבנון לשעבר, רפיק אל-חרירי, גרם לרעידת אדמה פוליטית בלבנון ובאזור, והשיב: "יש רשימה ארוכה של מקרים שבהם רצח המשטר הסורי את מתנגדיו בסוריה ומחוצה לה. כיום הוא עוסק בתחביבו המועדף, ערעור הביטחון והיציבות בעיראק. הרי אין לו אינטרס שתתקיים דמוקרטיה בעיראק ובלבנון השכנות לסוריה...".

עוד הוסיף כי "אישים פוליטיים דוגמת ג'ונבלט, ג'מייל ואחרים, שהיו ידועים בהתנגדותם להגמוניה הסורית בלבנון, נרצחו. המשטר הסורי אינו נרתע מסילוק כל יריב בכל האמצעים.. משפחת אל-אסד עדיין חושבת במונחים של המלחמה הקרה... מטרתה להפחיד את הלבנונים ולהרדימם לפרק זמן נוסף".

אל ע'אדרי טוען כי התחיל לאסוף חומר תיעודי על הפרות זכויות האדם שבוצעו ע"י שלטון הבעת' כדוגמת הטבח בחמאת שבו קיפדו את חייהם יותר מ-20 אלף בני אדם.

"הצטבר אצלנו חומר עצום המרשיע את המשטר בפשעים נגד האנושות לצד חומר שתיעדו מקצת הארגונים והגורמים שניזוקו... בקרוב מאד ייחשפו בפני העולם פשעי משטר הבעת' הסורי, שהם מתועבים וזוועתיים הרבה יותר ממלחמות [סדאם חוסיין] בחלקו העיראקי של משטר הבעת'. פשעי [מפלגת] הבעת' התבטאו בכיבוש מדינות שלוות כגון: כווית ולבנון, בהשמדת תושבים חסרי נשק באמצעות נשק להשמדה המונית בחלבג'ה, ו[בכריית] קברי אחים כגון: אל-אנפאל, תדמור וחמאת [בסוריה]. אנו נקרא לכל אנשינו שנפגעו, בכל אמצעי התקשורת ומעל כל בימה, לספק לנו ראיות לפשעים ולנקוב בשמות הפוגעים. נמשיך לפעול בכיוון הזה ואנו בטוחים שהפושעים יובאו למשפט צדק בסוריה בדומה לסדאם חוסיין ויקבלו את העונש המגיע להם..."

אל-ע'אדרי, שביקר לאחרונה בעיראק, אמר כי "התפקיד שמילאה ארה"ב בעיראק הוא חיובי. היא שחררה את העיראקים ואת שכניהם ממשטר הבעת' והחלה להפיץ את הדמוקרטיה... בעתיד תמלא עיראק תפקיד אדיר בהאצת התמורות הדמוקרטיות במדינות השכנות ובסוריה בפרט, ויהיה לה תפקיד חלוצי שיעלה על תפקידה של ארה"ב". באשר להפלת המשטר, הבהיר כי תנועתו היא דמוקרטית ולא אלימה.

עוד אמר בראיון לעיתון הכוויתי כי "לסכסוך הסורי-הישראלי יש מאפיינים ברורים של סכסוך על אדמה סורית - רמת הגולן וחוות שבעא, עפ"י מסמכי האו"ם. איננו גורסים כי צריך להתנות את פתרון בעייתנו בפתרון הסכסוכים של החמרוז' והטמילים. אנו בעד הפרדה בין הסכסוכים ובעד פתרונם בדרכי שלום מתוך הנחה שפתרון כל סכסוך באמצעות מלחמות לא יוביל לתוצאות. הצבא הסורי, שהפך להיות כלי שרת בבתי הקצינים הסוריים ובחוותיהם והמצויד בנשק סובייטי חלוד שתמיד הופנה לחזותיהם של הסורים, צריך להתנהג בתבונה ובהיגיון. אנו בסוריה זקוקים לשלום יותר משהישראלים זקוקים לו..."
