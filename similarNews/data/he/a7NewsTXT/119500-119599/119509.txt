

המשטרה דחתה הבוקר את בקשת מועצת יש"ע לאשר לה צעדות לגוש קטיף בשבוע הבא. מועצת יש"ע: "החיבור בין מתיישבי גוש קטיף לשדרות איננו מקרי, בשני המקרים מדובר בציבור שהממשלה הפקירה".

לקראת המשך המאבק על תוכנית העקירה, משלימים במטות את ההכנות לקראת המצעד המתוכנן בשבוע הבא.

הערב יקיים פיקוד המשטרה הערכת מצב לקראת ההפגנות הצפויות. מפכ"ל המשטרה, משה קראדי, אמר היום כי המשטרה לא תתיר "כל אירוע שנועד להגיע לגוש קטיף". גם שר הביטחון שאול מופז אמר כי צה"ל לא יאפשר כניסה לגוש קטיף.

במועצת יש"ע מבהירים כי הצעדות יתקיימו "בדרכים עממיות, דמוקרטיות ורחבות". הם מסבירים כי "החיבור בין מתיישבי גוש קטיף לשדרות איננו מקרי, בשני המקרים מדובר בציבור שהממשלה הפקירה מתוך מניעים הקשורים לתוכנית ההתנתקות".

גם במטות הודיעו כי ימשיכו במאמציהם הרצופים להחדיר אנשים, ככל שניתן, לגוש קטיף מצד אחד, ומצד שני לבצע פעולות על מנת לשבש, לסכל ולמנוע את תוכנית הגירוש של שרון.

במטות קוראים לכל תומכי גוש קטיף להגיע בזמן ההכרעה הנוכחי לשדרות על מנת לפעול לביטול תוכנית הגירוש. "כמה שיותר אנשים שיגיעו ושיפגינו עוצמה נחישות ומסירות נפש ללא אלימות שיראו שגירוש יהודים לא יוכל לעבור במדינת היהודים בצורה שלווה".
