

סמל אליאב פרידמן, מפקד כיתה בבית הספר למ"כים, נשפט אחר הצהריים ל-14 ימי מחבוש לאחר שהודיע כי יסרב להשתתף ביישום תוכנית הגירוש. סבו, ניצול שואה, וסבתו הם ממקימי נוה דקלים לאחר שגורשו מסיני.


סמל אליאב פרידמן, תושב מעלה אדומים ותלמיד ישיבת ההסדר במצפה-רמון, שהה עם פיקודיו בכפר מימון בזמן צעדת הימין ונשפט כאמור ל-14 ימי מחבוש. הוא כתב אתמול מכתב למפקדיו, ובו הבהיר להם ש"זו הפעם האחרונה בה הוא השתתף בכל פעולה נגד יהודים אוהבי העם והארץ". המפקד גם הספיק לדבר עם חניכיו בקורס ולהסביר להם את מעשיו.
פרידמן הודח שלשום מתפקידו ע"י מפקד בית הספר למ"כים, אלוף משנה אלון פרידמן.

אביו, יעקב, סיפר לערוץ 7 כי אליאב הודיע למפקדיו שלא יוכל לבצע את הפקודה אם חלילה תנתן כדי שלא יהיה להם 'הפתעות'. הוא נימק זאת בכך שמדובר בפעולה הנוגדת "למצפון האנושי, המוסרי ומנוגדת לדרך אבותיו שעליו התחנך".
"סביו וסבתו מתגוררים בנווה דקלים מזה כ-25 שנים, אחרי שגורשו מימית וראו בעיניהם את הבית שלהם נהרס ע"י הבולדוזרים של אריאל שרון, במהדורה הראשונה שלו. הסבא הקים משפחה בעשר אצבעותיו אחרי שניצול מהשואה וכל הדברים האלה משפיעים על אליאב. הוא לא יוכל לבצע את הפקודה הבלתי מוסרית הזו".

"שמענו תגובות ראשוניות ואנחנו מחזקים אותו. גם החברים שלו מצטערים ולא מבינים איזה חטא הוא חטא ובמיוחד שמדובר באדם נאמן לעקרונותיו", הוסיף האב.

אתמול הוארך מעצרו של הרב עמיטל בר אלי, רב החטיבה הצפונית ברצועת עזה, קצין בדרגת סגן, עד ליום שני הבא. הרב הודיע, כזכור, לחיילים שלא יתן פקודה לגירוש יהודים מביתם.

בתוך כך, השבוע קיים מטה 'הלב היהודי' מחנה פעילים באופקים, שכלל לינה וארוחות בעיירה. במסגרת המחנה יצאו מדי יום עשרות צעירים לחלק חומרי הסברה ולשוחח עם חיילים המתאמנים לקראת העקירה בבסיסים שונים בדרום: אופקים, צאלים, באר שבע ואשקלון.

הדיסק הנושא את שירו החדש של אריאל זילבר, 'יהודי לא מגרש יהודי', זכה לביקוש רב בקרב החיילים. במקביל נמשכה פעילות דומה בבסיסים ברחבי הארץ. בחלק מהימים הצטרפו למחנה אופקים בני נוער מגוש קטיף, ותושבי אופקים.

לקראת השבוע הבא מתארגן המטה לפעילות מסודרת בבסיסים בכל הארץ. כמו כן נמשכת חלוקת חומרי הסברה בימים א', ה' ו' בתחנות המרכזיות ותחנות הרכבת. בנוסף- נשלחות קבוצות פעילים למקומות בהם מתקיימים תדריכים מרוכזים לקבוצות גדולות של חיילים ושוטרים.
