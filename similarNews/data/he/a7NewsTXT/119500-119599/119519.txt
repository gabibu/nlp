

הצעת חוק פרטית שהגיש ח"כ אהוד רצאבי ושעברה אמש בקריאה שנייה ושלישית מטילה על הרשויות להתעדכן במשרד הפנים על כתובתו החדשה ומסירה מן התושב את האחריות להודיע לכל אחת בנפרד.

על-פי החוק החדש, תושב שעבר דירה יודיע בתוך 30 יום למשרד הפנים על שינוי כתובתו. רשות הרישוי, הביטוח הלאומי, רשות המיסים והרשות המקומית יצטרכו להתעדכן אחת לחודש בשינויי הכתובות. במידה ואחת מרשויות אלה תשלח דבר דואר לכתובת הקודמת לאחר שחלפו 50 ימים מיום עדכון הכתובת, ייחשב הדבר כאילו הדואר לא הגיע ליעדו.

בדיונים שקיימה ועדת הפנים על הכנת החוק סוכם כי יישומו יחל בפברואר 2006 וזאת על-מנת לאפשר למשרד הפנים להיערך לשינוי. ח"כ רצאבי אמר כי הוא מקווה "שנשים קץ לטרטור האזרח מול רשויות המדינה השונות ולחיובו בקנסות על דברי דואר שהוא לא קיבל, כמו אלו של כביש 6 חוצה ישראל".
