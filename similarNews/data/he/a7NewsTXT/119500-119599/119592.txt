

כ-370 בני אדם נהרגו בבומביי בשטפונות ובמפולות בוץ כתוצאה מגשמי מונסון הנחשבים לחזקים ביותר זה עשרות שנים; אל על הפסיקה זמנית את הטיסות למדינה

מהודו נמסר הבוקר כי לפחות 696 בני אדם נהרגו במפולות בוץ שנגרמו מגשמי המונסון במדינת מהרשטרה המערבית. "יותר ממחצית האנשים נהרגו בבומביי", אמר פקיד ממשל. "המספרים עלולים לעלות ואנו עדיין בודקים את הנתונים".

המשטרה הודיעה כי לפחות 110 בני אדם נהרגו בכפר הנמצא 150 ק"מ ממערב לעיר, ונעשים מאמצים לאתר לפחות 45 נעדרים.

סופת המונסון הפוקדת את מערב הודו בארבעת הימים האחרונים נחשבת לקשה ביותר זה כמה עשורים וגרמה לשיבושים קשים בתנועת הרכבות והטיסות, בדרכי הגישה ובקשר הטלפוני לאזור. החיים בבומביי, הנחשבת לבירה הכלכלית של הודו, שובשו קשות: הבורסה נסגרה, וכך גם בתי הספר והחנויות. כוחות של צבא, חיל אוויר וחיל הים של הודו מסייעים בחילוץ לכודים ובהעברת סיוע.

בעקבות פגיעת המונסון בבומביי ובשדה התעופה שלה, ביטלה אתמול אל-על את הטיסות אליה וממנה, וכ-200 ישראלים נותרו בהודו ללא יכולת לשוב לארץ. מאותה סיבה, עוד כ-200 נוסעים שהתכוונו לטוס אתמול מישראל להודו נותרו בנתב"ג.


