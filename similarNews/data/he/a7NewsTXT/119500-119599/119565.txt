

ראש המועצה האזורית שער הנגב, אלון שוסטר: "יש למגן בדחיפות את קריית החינוך, בעיקר לנוכח השבוע הסוער שבו התפוצצו הקסאמים בסביבת קריית החינוך ואף בתחומה. ללא מיגון - ייתכן ולא נפתח את שנת הלימודים

ראש המועצה האזורית שער הנגב אלון שוסטר תומך בגירוש יהודי גוש קטיף, אך חושש באותה מידה מגשם פצצות המרגמה שעתיד בוודאות לאיים על תושבי המועצה שלו. היום הוא מזהיר כי כ-1800 תלמידי קריית החינוך בשער הנגב, המגיעים מכל רחבי הנגב המערבי, לומדים מדי בוקר בכיתות לא ממוגנות מפני ירי של רקטות קסאם. מרביתם מבלים בבית הספר עד שעות הצוהריים המאוחרות.

זאת לדבריו, חוץ מליקויי בטיחות רבים במבנים, כסדקים רחבים בקירות, שגורמים סכנה למבנה. בימים אלה מכינה המועצה תוכנית הנדסית מקיפה לאיתור הליקויים הדחופים.

שוסטר, פנה בדחיפות לשרי החינוך, הביטחון והאוצר בדרישה למגן את הכיתות - עד לפתיחת שנת הלימודים הקרובה. כמו כן, הצביע על הצורך במציאת פתרון משולב ויעיל כך שעבודת הבינוי תתייחס בו זמנית הן לצד הביטחוני והן לצד הבטיחותי. הסכום הדרוש למיגון המיידי- עומד על כ-5-7 מיליון .

עפ"י נתוני מרכז השלטון המקומי, התקציב שהעניקה השנה הממשלה לשיפוץ מבני חינוך הוא 0 ש"ח. הרשויות נושאות ב-100% מתקציב השיפוצים. נטל בעיות הביטחון והבטיחות כבדים ביותר ואין ביכולתה של הרשות לשאת בכך בעצמה.

ואולם, בשיחה הבוקר עם ערוץ 7 טען שוסטר כי האיום של הקאסמים על קרית החינוך אינו מצדיק את עיכוב הנסיגה ולו עד להשלמת המיגון. לדבריו, הפינוי כעת "הוא חלון הזדמנויות וצריך לנצל אותו".
הוא הודה כי "שנות אוסלו העליזות שחשבנו שיש עם מי לדבר בצד השני - נגמרו". הוא העריך כי המצב הבטחוני לאחר הנסיגה ימשך כבעבר ורק החדירות הקרקעיות של מחבלים דרך גדר המערכת - יגברו.

