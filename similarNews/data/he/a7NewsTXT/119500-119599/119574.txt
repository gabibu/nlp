

המדען הראשי במשרד התמ"ת, ונשיאת אורקל העולמית, חתמו על הסכם להקמת מרכז מצויינות טכנולוגית לחברות הזנק ישראליות, במסגרת התוכנית לשת"פ במו"פ תעשייתי עם תאגידים רב לאומיים


המדען הראשי במשרד התמ"ת, ד"ר אלי אופר ונשיאת אורקל העולמית, צפרא כץ חתמו אתמול על הסכם שיתוף פעולה להקמת מרכז מצויינות טכנולוגית לחברות Start-up ישראליות, עם חברת Oracle. ההסכם נחתם במסגרת התוכנית לשת"פ במו"פ תעשייתי עם תאגידים רב לאומיים, המופעלת על ידי המדען הראשי בתמ"ת.

מטרת ההסכם הינה להגביר את התמיכה בחברות הזנק (סטארט-אפ) וביצרניות פתרונות תוכנה (OEMs/ISVs) באמצעות שת"פ עם חברת אורקל. מרכז המצוינות הטכנולוגית החדש יסייע לחברות אלה בפן הטכנולוגי ובנגישות לתשתית המדעית והמחקרית, הן בפן העסקי על-ידי תנאים מסחריים עדיפים ברכישת והפצת תשתיות אורקל והן בסיוע שיווקי על-ידי פתיחת דלתות בין החברות הישראליות לבין נציגי אורקל וחברות מובילות בעולם.

על פי ההסכם, חברת אורקל תעניק לחברות הישראליות אשר ייבחרו להשתתף בתוכנית סיוע ותמיכה טכנית בתחומים טכנולוגיים הקשורים בתשתיות מתוצרת אורקל, וסיוע בפיתוח אשר יובילו לקיצור משמעותי בזמני פיתוח המוצר שלהן.

פרוייקטים אשר יבוצעו במסגרת זו ויעמדו בקריטריונים שנקבעו על ידי המדען הראשי יהיו זכאים לסיוע כספי אשר יבוא לידי ביטוי במימון חלק מעלויות המו"פ של החברות הישראליות, אשר ישתפו פעולה עם אורקל.

לדברי שר התמ"ת, אהוד אולמרט, "התוכנית לשת"פ במו"פ עם תאגידים רב לאומיים, מסייעת למינוף היכולות הטכנולוגיות וכושר התחרותיות של התעשייה הישראלית. במסגרת התוכנית ניתנת האפשרות לחברות ישראליות לחבור לחברות רב-לאומיות וליהנות מיתרונות הגודל שחברות אלו מציעות הן בתחום המו"פ והן בשלב המסחור שלאחריו".

צפרא כץ נשיאת אורקל העולמית מציינת כי אורקל משקיעה משאבים רבים בתחום חברות הסטארט-אפ בעולם ובמיוחד בישראל מזה שנים, ורואה בהקמת מרכז המצוינות הזדמנות למינוף הצלחת הפעילות המשותפת עם יצואני התוכנה הישראליים. לדבריה, חתימת ההסכם מהווה אבן דרך חשובה בפעילות אורקל בישראל והמשך ישיר להצלחת השלוחה הישראלית.

חברת "אורקל" היא הספקית הגדולה בעולם של תוכנות ניהול מידע ארגוניות, עם הכנסה שנתית של 10 מיליארד דולר בשנת הכספים 2004, אשר הסתיימה ב-31 במאי 2004. אורקל העולמית פועלת ביותר מ- 145 מדינות ברחבי העולם, לרבות ישראל. אורקל-ישראל הוקמה בשנת תשנ"ו ועוסקת בשיווק, מכירה, תמיכה, יישום והדרכת מערכות, בסיסי נתונים, שרתי יישומים, כלי פיתוח, פתרונות ERP, CRM, Business Intelligence, אינטרנט ואינטרה-נט ופתרונות נוספים ללקוחות קצה ול- ISVs.
