

יוזמה של חסיד חב"ד מפתח תקוה, אמורה להביא אלפי נפטרים אל המנוחה בעולם הבא. רפאל אנזרות, הקים ארגון בשם "חיי נצח", אשר רותם מתנדבים לעשות מעשים טובים, יאמרו קדיש ותהילים לעילוי נשמת מי שאין מי שיעשה זאת עבורו.

לדברי אנזרות, ארגון 'חיי נצח' הוקם לעזרת נשמות היהודים והיהודיות אשר הולכים לעולמם מבלי שאיש יפעל לעילוי נשמתם. הארגון מקבל ומחלק שמות של גלמודים, חילונים, בעלי תשובה, גרי צדק, רווקים ואלמנים, כלומר בכל המקרים בהם יש חשש שהנפטר לא יקבל אף פרק תהילים אחד כדי להמתיק את דינו בעולם האמת.

אתר "חב" אינפו" מדווח כי כל מתנדב מקבל שם של נפטר גלמוד, ומקדיש לעילוי נשמתו לפחות פרק תהילים אחד כל יום (או מצווה אחרת, לבחירתו). משך השליחות הוא עד 11 חודשים לאחר הפטירה.

כל הפעילות נעשית ללא תשלום. בחודשים הראשונים כבר נרשמו 1000 מתנדבים ומתנדבות, ואנזרות אומר כי הרעיון מתאים לכל המשפחה וגם למוסדות החינוך כפרויקט חינוכי ממדרגה ראשונה, היות והוא מדגיש את מעלת הנתינה, גם כאשר אין לצפות לשום תמורה.

"עם ישראל רוצה לתת, לתרום ולעזור. 'חיי נצח' מאפשרת לעשות זאת בלי הוצאה כספית, על ידי הצטרפות לארגון שהוא חסד חינם נטו. בנוסף, זה מפעל של חסד פתוח לכולם, בלי יוצא מן הכלל, ולכן הוא מצליח לאחד סביבו יהודים רבים".
