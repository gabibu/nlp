

הנהלת בנק ישראל הגיעה לסיכום עם ועד העובדים, על קידום בדרגות של 30% מעובדי הבנק לשנת 2003. כך טוען העיתון הכלכלי "גלובס". הנהלת הבנק אישרה את המידע, ומסרה, כי הדרגות חולקו לעובדים השבוע.

המאבק סביב הקידום בדרגות היה מוקד עיקרי למאבק החריף של הוועד, בראשות רפי לנקרי, בנגיד בנק ישראל לשעבר, ד"ר דוד קליין. העובדים דרשו קידום בדרגות של 40% מהם, כפי שהיה נהוג שנים רבות, אך קליין סירב, והסכים לקדם רק 20%.

במהלך המאבק שניהל הוועד עם קליין, ומשלא הושג הסכם, הנהלת הבנק נתנה באופן חד-צדדי קידום ל-20% מהעובדים. הוועד, שלא הסכים לכך, המשיך במאבק, כולל עיצומים, הפגנות והשבתות.

הפשרה שהושגה עתה, עם הנהלת הבנק החדשה, היא למתן קידום בדרגה לעוד 10% מהעובדים. העובדים הנוספים יקבלו את הקידום בדרגה באופן רטרואקטיבי, החל מ-2004.

המאבק, שלווה בהאשמות אישיות נגד קליין ונגד בכירים בהנהלת הבנק, בא לידי ביטוי גם בהפגנות ובעיצומים במחלקות שונות בבנק.

ההסכמה על העלאת שיעור הקידום נעשתה בהסכמה בין הוועד ובין מנכ"ל הבנק, יעקב דנון, ובאישור הנגיד, סטנלי פישר. במקביל, הפסיקו העובדים את כל העיצומים בבנק, והסכימו להמשיך בהידברות על שורת נושאים נוספים, כולל הקידום בדרגות ל-2004, שטרם סוכמה.

יש לציין כי הממונה על השכר באוצר, יובל רכלבסקי, שפורש ביום ראשון מתפקידו, ניהל בשנים האחרונות מאבק בשכר בכירי בנק ישראל, כולל בבג"ץ.
