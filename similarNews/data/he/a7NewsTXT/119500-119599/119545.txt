

יקותיאל בן יעקב המארגן של משאל העם העצמאי נחקר אתמול ושוחרר בערבות. אתר חב"ד אינפו מדווח כי בן יעקב נחקר במשטרת מגרש הרוסים כחשוד בהפצת חומר הסתה.

לדברי בן יעקב, המשטרה חקרה אותו על הפצת עלון של משאל עם עצמאי. בעלון מתבקשים כל אזרחי ישראל לבחור בין ההתנתקות של שרון שפירושה גירוש כל היהודים מעזה וצפון השומרון לבין ההתנתקות היהודית האלטרנטיבית שפירושה גירוש ערבים עויינים (שלא מוכנים להצהיר נאמנות למדינה).

בן יעקב לקח אחריות על המשאל עם ושאל את החוקר למה זה נחשב הסתה להציע גירוש לחלק מהערבים העויינים ולעומת זאת גירוש של כל היהודים מאיזורים מסוימים לא נחשב הסתה.
בן יעקב הוסיף שיהיה גאה לעמוד למשפט על עריכת משאל עם עצמאי וכי עצם החקירה מהווה רדיפה פוליטית. בן יעקב גם שאל את חוקריו למה לא חוקרים אישי שמאל שממש מסיתים לרצוח "מתנחלים כתומים". הוא שוחרר בערבות והבטיח להמשיך לערוך את המשאל עם "שמציע את הפיתרון היחיד שיכול עוד להציל את מדינת ישראל".
