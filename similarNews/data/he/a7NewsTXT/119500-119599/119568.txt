

שר האוצר, בנימין נתניהו, הגיע אתמול לשלומי כדי להביע הזדהות עם הישוב ולסייע לו בפתרון בעיותיו.

ביום העצמאות האחרון, עם נפילת הקטיושה על שלומי, התקשר נתניהו לראש המועצה המקומית גבי נעמן כדי להביע הזדהות עם תושבי המקום. נתניהו, הבטיח כי יגיע ליישוב כדי לשמוע את מצוקותיו ולסייע בפתרונן.

במהלך הסיור ביקר שר האוצר במפעל "מדיקל" המייצר תבניות להזרקות פלסטיק לציוד רפואי, בעיקר לייצוא. המפעל מעסיק כיום 75 עובדים, 25 מהם נקלטו בשנתיים האחרונות. במפעל מועסקים עובדים שהיו מובטלים וכן אמהות חד הוריות. בעקבות הצמיחה במשק הרחיב המפעל את פעילותו וקלט עובדים חדשים. שמחה בן שבת, מבעלי המפעל, אמרה כי מאז ההחלטה על הרפורמה בנמלים נהנה המפעל משירות טוב יותר, מהיר יותר ויעיל יותר מאשר בעבר ובעיקר- לא סובל משביתות ארוכות וממושכות.

"המפעל הזה מסמל את המדיניות הכלכלית שלנו - הוא קולט בעקבות הצמיחה עובדים רבים יותר, מעסיק אמהות חד הוריות, מרחיב את פעילותו ונהנה מהפירות הראשונים של הרפורמה בנמלים", טען נתניהו.

לדבריו, ניתן לראות בבירור את פירות הצמיחה המחלחלים בכל הארץ ושממנה נהנים כל אזרחי ישראל.

במהלך הביקור בשלומי נפגש השר עם חברי המועצה המקומית והבטיח ליישוב חבילת סיוע של 15 מיליון ש"ח לרבות בתחומי החינוך (7 מיליון  מתוך החבילה יועברו בהתאם לסיכום עם שרת החינוך לימור לבנת) ושיקום השכונות.
