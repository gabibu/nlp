

אלפי שוטרים וחיילים נפרסו בצומת אופקים כדי למנוע ממפגיני הימין להתקדם לגוש קטיף הרחוקה ק"מ רבים מהמקום, המפגינים נעמדו פנים מול פנים מול כוחות הבטחון והסבירו את השלכותיה של תוכנית העקירה.

כתב: עוזי ברוך
צילם: אלקנה פרל

כ-17 אלף חיילים ושוטרים הוצבו בצומת אופקים במטרה לעצור את המשך תנועת הצועדים לכיוון גוש קטיף. אחרי חצות מבקשים ראשי מועצת יש"ע להיפגש עם מפקד מחוז הדרום במשטרה, ניצב אורי בר-לב. אך מאוחר יותר התברר כי הפגישה הסתיימה ללא תוצאות וללא סיכומים. ראשי מועצת יש"ע הודיעו כי המפגינים ילונו על הכביש, ובבוקר תתבצע הערכת מצב נוספת.

רבבות ממתנגדי תוכנית העקירה מבינים כי הקיץ הזה אינו הזמן לחופשות מיותרות, הילדים יודעים שהקיץ הם יצטרכו לוותר ככל הנראה על השיט בכינרת, טיול ברמת גולן או להנות מחוף הים באילת, הקיץ הזה הם מקדישים למלחמה על הבית, מספר לי יהודי שהגיע עם שמונת ילדיו לאופקים. הוא עובר עם עגלת התינוק, ילדיו הקטנים מחזיקים בידיות העגלה, והוא עובר בין כל החיילים והשוטרים וקורא לעברם "חייל, שוטר, אני אוהב אותך, אל תגרש אותי".

במקביל מדווחים לנו כי חייל ראשון סירב להשתתף בחסימת המפגינים הצועדים, והוא נלקח מהמקום לחקירה בידי שוטרים.

הצועדים נבלמו ע"י המשטרה, הכביש חשוך מאוד, מעלינו חג מסוק עם אור חזק המאיר על השדות, כדי לוודא שההפוגה הזמנית בצעדה לא מנוצלת כדי להסתנן לגוש קטיף.

אני רואה מרחוק ילדה כבת 12 שעומדת מול קצין ומסבירה לו למה תוכנית העקירה לא חוקית ולא מוסרית, "ראש הממשלה, אריאל שרון גנב את קולותינו ואת דעתינו, בחרנו אותו כי הוא הציב דרך מסויימת ואח"כ עשה תפנית של 180 מעלות, אז שיחזיר את ההכרעה לעם, הוא התעלם ממשאל חברי הליכוד, אבל אף אחד לא מדבר לא פוצה פה, ואתם הולכים להיות שותפים במעשה הנבזה הזה" כן כן מדובר בילדה בת 12, הקצין והחיילים הסמוכים הקשיבו בקשב רב לדבריה אך לא ענו.

יהודי אחר הגיע עם מגפון, סביבו ישבו נערים רבים, והוא נתן את הרצאתו לחיילים והסביר להם מדוע אסור להם לשתף פעולה במשימת העקירה.

אגב, גוש קטיף, בצהריים הגענו לגוש כדי לחוש את האוירה השוררת שם. בבנין המועצה האזורית חוף עזה בנווה דקלים יושבים מנכ"ל המועצה, ארי בן כנען, וח"כ בני אלון, ודנים על המשך המאבק ונסיונות אחרונים כדי למנוע את העקירה. "מה יהיה ?" שאלתי את המנכ"ל, "אנחנו יודעים מה היה בעבר, מה יש בהווה, אך אף אחד לא יודע על העתיד, אנחנו נשארים כאן לא עוברים לשום מקום, הקב"ה יעשה ניסים", הוא אומר.

לבסוף, הוא מדבר עם קרובת משפחה שלו שבאה לבקר ויוצאת מן הגוש בחזרה לביתה "שימי לב שבמחסום כיסופים 'עשו לך יציאה' ונרשמת שאת כבר לא בגוש, כי אחרת את תופסת מקום", הוא אמר לה בטלפון. "מה זאת אומרת תופסת מקום", שאלתי. "יש מכסה של 20 אורחים ביום שמותר להם להיות בגוש, כל עוד היא לא נרשמה שיצאה מהגוש, המחשב יתיר מחר רק 19 אורחים", הוא הסביר לי.

המשטרה עצרה אתמול כ-70 נערים שניסו להסתנן לגוש קטיף, 19 מהם שוחררו בתנאים מגבילים.
"כל יום נכנסים לגוש קטיף נערים ומבוגרים בכל מיני דרכים שאני לא יכול לפרט", מסביר לי בחור שמחזיק בידיו רשימות, "כדאי שהצבא יידע שהוא יכול להציב עוד מחלקה, חטיבה או אוגדה במחסום כיסופים, שום דבר לא יעצור את רבבות התומכים מכל הארץ להגיע ברגעים הקשים האלה ולשהות איתנו בגוש".

לסרטון

לסרטון INN TV












