

יו"ר תנועת האשה הדתית-לאומית בישראל, ליאורה מינקה, מציעה להעביר את הילדות העצורות בכלא מעשיהו   לפיקוח ולהשגחת אנשי מקצוע מבוגרים באחד מבתי הילדים של "אמונה".

במכתב אל שרת המשפטים ואל השר לבטחון פנים, מציינת יו"ר תנועת האשה הדתית-לאומית בישראל, ליאורה מינקה, כי על-פי המידע שברשותה, לפחות שלוש ילדות קטינות "מבלות" מזה שבועות ארוכים, בתנאים-לא-תנאים, בבית הכלא, לאחר שהשתתפו בפעולות מחאה של מתנגדי ההתנתקות ובחסימות צירי תנועה.

"חשוב לדעת ולזכור שמדובר בסך הכל בילדות בנות 13, 14, ו-16 ללא עבר פלילי, אשר אינן מהוות איום על החברה בישראל. אלה לא פושעות פליליות ולא עברייניות מסוכנות. מעצרן עד תום ההליכים הוא בלתי מידתי וחסר פרופורציות באופן מובהק. אסור להתעלם מהנזק והטראומה, שעלולים להיגרם לקטינות, ואי אפשר להתעלם משיקול הדעת הלקוי, שהופעל   או שלא הופעל   במקרה זה".

"אמונה" מפעילה חמישה כפרי ילדים ונוער במקומות שונים בארץ. כולם מרוחקים מגוש קטיף ומכבישים וצירי תנועה מרכזיים, בכולם פועלים צוותים מקצועיים, הכוללים בעיקר עובדים סוציאליים, ונערכות בהם פעולות חינוך, חברה ותרבות   בפיקוח והשגחה של ההנהלה.

"במצב שנוצר, כל עוד לא שונתה הפסיקה, מתקבל יותר על הדעת והגיוני יותר שהילדות תהיינה בחלופת מאסר ובתנאים אנושיים יותר   באחד מהמקומות הללו" מציעה יו"ר תנועת האשה הדתית-לאומית בישראל, ומתחייבת, בשם "אמונה", לערוב להתחיבות של הילדות ומשפחותיהן ולתנאים שיוצגו לכך על-ידי הרשויות.
