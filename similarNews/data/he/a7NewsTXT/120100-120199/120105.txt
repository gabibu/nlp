

יו"ר חוג 'דרכך דרכנו' בליכוד, אלי קורנפלד, מביע בשיחה עם ערוץ 7 אמונה במאמץ פוליטי לבטל את תכנית עקירת הישובים ומבטיח "עוד נכונו לנו הפתעות שיתבררו בימים הקרובים".


קורנפלד, חבר מרכז הליכוד, התייחס בראיון ליומן הצהריים של ערוץ 7 לבחירות המתקיימות היום בליכוד לוועדת החוקה של התנועה, והציג את המועמדים אותם הוא רואה כראויים להוביל בתנועת הליכוד את הקו הלאומי.

לדבריו של קורנפלד, בבחירות אלו לוועדת החוקה של התנועה יכולה להיות השפעה משמעותית לגבי אופיו של הליכוד בעתיד.

"אני יכול להגיד כמי שעדיין מאמין שיום ההתנתקות לא יבוא לעולם, אחרי העצרת המפוארת שהיתה אתמול, עדיין ניתן לעצור את התהליך הזה. אני מאמין שעדיין ניתן לעצור את התהליך הזה. אני מקווה ומאמין שתגענה הפתעות שתמנענה את התהליך המסוכן הזה".

על אף בקשותיו של המראיין יגאל שוק סירב קורנפלד לפרט מהן אותן "הפתעות", אולם הוא אמר שלמרות שהתקשורת מלווה את ראש הממשלה, "תופתעו ולא תהיה התנתקות".

קורנפלד אף ציין שההתרחשויות לקראת הפתעה זו מתרחשת בשעות אלה. הוא הזכיר כי בשעות אלה מקדמים בליכוד יוזמה להדחת שרון מתפקידו כיו"ר התנועה. על פי חוקת הליכוד במידה ונאספות די חתימות של חברי המרכז יכונס בתוך שלושים יום מרכז התנועה להדחת ראש התנועה. "ייתכן ויהיה מי שיבקש למסמס את זה, אבל אני מקווה שצחי הנגבי, יו"ר המרכז, יכבד את רצון החברים".

במידה ולא יכבד הנגבי את רצון חברי המרכז "יש לנו עוד דרכים. נפנה לבג"ץ וכו'. נעשה מאמץ למצות את התהליך בתוך הימים הקרובים".

קורנפלד אומר עוד כי קיים סיכוי שראש הממשלה ינסה לצייר את עצמו בעתיד, בעזרת יועציו, כמגינה של ירושלים כדי לגרוף קולות מהימין הפוליטי, אולם לטעמו רוב אנשי הליכוד הכירו את שרון ולא ילכו אחריו "בשבילנו אריק אמר את דברו במהלכיו האחרונים ולדעתי הוא סיים את תפקידו בתנועת הליכוד".

להאזנה לראיון

