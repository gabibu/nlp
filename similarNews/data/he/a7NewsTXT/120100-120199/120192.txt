

ההסדר להשארת חממות גוש קטיף לפלשתינאים בעזרת מימון אמריקאי לא יצא לפועל בשל חוסר הענות של חקלאים מגוש קטיף להצעות שהוגשו להם.

ההסדר להשארת חממות גוש קטיף לפלשתינאים בעזרת מימון אמריקאי לא יצא לפועל בשל חוסר הענות של חקלאים מגוש קטיף להצעות שהוגשו להם. יוזמי התוכנית ביקשו להעניק לחקלאים מגוש קטיף סכום כספי של 4000 דולר לדונם, בתמורה להשארת החממות במקומן לאחר הפינוי, וזאת מעבר לפיצוי שהם יקבלו מהמדינה.

מזכיר ארגון מגדלי הפרחים, חיים חדד, אמר שחקלאי ישראל מכירים תודה לחקלאי גוש קטיף שלא התפתו להצעות הכספיות. השארת כמות כה גדולה של חממות במקומן, שהיו משמשות ללא ספק להרחבת היצור החקלאי, היתה גורמת לתחרות קשה עם החקלאים הישראלים ולנזק כלכלי ארוך טווח.

חדד אמר שחקלאי גוש קטיף הוכיחו שגם בשעה קשה זו עבורם הם רואים את האינטרס הלאומי מול עיניהם, כפי שעשו בעת עלייתם על הקרקע.

מזכיר ארגון מגדלי הפרחים יצא היום לגוש קטיף על מנת לבחון את הדרכים לסיוע לחקלאי הגוש בפירוק החממות בזמן הקצר שנותר עד לביצוע ההינתקות. הוא קרא למתנדבים מכל המדינה להגיע לגוש קטיף ולסייע במלאכת הפירוק. לדבריו, מדובר בעבודה מאומצת שחייבים לסיים אותה בתקופה קצרה של שבועיים. זוהי משימה לאומית חשובה של השארת אמצעי היצור החקלאיים בידינו. חדד קרא למשרד ראש הממשלה ולמינהלת סל"ע להשתתף במאמץ של הוצאת החממות ולא לשבת מנגד מאחר ומדובר כאמור באינטרס כלל לאומי.
