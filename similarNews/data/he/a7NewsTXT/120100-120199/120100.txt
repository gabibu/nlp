

טיולי ג'יפים, רכיבה על חמורים, ושחייה בחופ הכנרת הם חלק קטן מהפעילויות שחווים ילדי גוש קטיף בימים אלו, בקייטנה שנערכת השבוע ביישוב מצפה הושעיה שבגליל.

רכזת הקייטנה אלה קליר מספרת על הרעיון שהביא להקמת הקייטנה, "בזמן האחרון יצרתי קשר עם חני יזרעלי חברת ועדת החינוך של היישוב נווה דקלים, והצעתי לה את רעיון הקייטנה כשהתכנון המקורי היה קייטנה של עשרה ילדים, אבל מספר הילדים שנרשמו עלה כל הזמן עד שנאלצנו מחוסר מקום לדחות את ההשתתפות של ילדי כיתה ד'. את הילדים שמתארחים אצל משפחות ביישוב חילקנו לפי גילאים כשכל משפחה אירחה ילד בגיל דומה לילד שלה. אני חייבת לציין שהתגובות ביישוב חיממו את הלב, כשהפעילויות מומנו בעיקר מתרומות התושבים, ואנשים כל הזמן פונים אלי ושואלים למה הם לא קיבלו ילדים לאירוח, אני רוצה לציין גם את מזכירות היישוב שאפשרה לילדים להיכנס ללא תשלום לאטרקציות בהושעיה כבריכה ורכיבה על חמורים, ואת בני הנוער של היישוב שמדריכים את הילדים באטרקציות השונות".

בתשובה לשאלת כתבנו ידידיה הכהן על התנהגות הילדים בימים אלו ענתה קליר כי בניגוד לרושם שנוצר בציבור, והחשש שהיה ביישוב מכך שהילדים סובלים מחרדות ובעיות פסיכולוגיות שונות הם פגשו בילדים נפלאים בעלי חוסן נפשי לא רגיל, "אך אני חייבת לציין שלמרות השמחה והאופטימיות שיש לילדים אלו ככל הילדים, הם גם עסוקים מאוד בנושא ההינתקות, שמעתי מהם דיבורים על התכנית וחששות מאלימות שוטרים, שיחה עם אנשים שפוגשים הם מכנים "פנים אל פנים", ובזה הרגשנו את השליחות שלנו בקייטנה, לנתק אותם מההינתקות, ובאמת אנו חשים שאחרי כמה ימים של פעילות, הילדים כבר לא עסוקים בנושאים הללו ונהנים מאוד מהפעילויות השונות".


