

סגן שר הרווחה הרב אברהם רביץ הופתע לגלות כי משרד האוצר קיצץ 52 מיליון  במשרד הרווחה: "הקיצוצים של 51 מליון ש"ח במשרד הרווחה יפגעו באלפים: אוטיסטים, נכים, מפגרים, נפגעי סמים"



במשרד האוצר יבטחו לסגן השר רביץ כי לא יהיו בשנת 2006 קיצוצים בתקציב הרווחה, אך אתמול נודע לו כי בהצעת התקציב יש קיצוץ של 52 מיליון  במשרד הרווחה, שיפגע ישירות בשירותי רווחה חיוניים ביותר, אומרים במשרדו.

סגן שר הרווחה אברהם רביץ שהופתע מאוד מההצעה כתב אמש מכתב דחוף לראש הממשלה המכהן גם כשר הרווחה ולשר האוצר ובו הוא מתריע כי אם יתבצע הקיצוץ יפגעו אלפי מטופלים. "משמעות קיצוצים אלה היא, הפסקת טיפול באלפי אנשים שזה עתה זכו לקבלו לאחר המתנה ממושכת: אוטיסטים, מפגרים, קשישים, נכים, מכורים לסמים, עיוורים, נפגעי תקיפה מינית ועוד" כתב הרב רביץ במכתבו.

משרד הרווחה קיבל לפני כמה חודשים תוספת של 40 מיליון  לצרכים דחופים. "מנכ"ל משרדי, פרופ' דב גולדברגר, אמר מפורשות לגב' יעל אנדורן ולאנשי האגף האחרים כי הוא אינו מוכן לקבל את התקציב, אם לא יובטח שהוא יהיה גם בבסיס תקציב 2006. הוא הדגיש כי עדיף לא לתת תוספות לאוטיסטים, לקשישים, לאנשים עם פיגור, לעיוורים ועוד, מאשר לתת ל-5 חודשים ובתחילת 2006 להפסיק את הפעילות. הגב' יעל אנדורן אמרה ש"העמדה ברורה ויהיה בסדר"!" כותב רביץ.

ממשרדו של רביץ נמסר כי כתוצאה מהסיכום עם האוצר 400 אוטיסטים התחילו רק לאחרונה בטיפול אישי, מרכזי היום לסמים חזרו לפעול לאחר שהיתה סכנה שיסגרו מחוסר תקציב, נפגעי תקיפה מינית החלו לקבל טיפול, מאות קשישים חדשים נכנסו למרכזי היום לזקן, מאות עיוורים ונכים החלו לעבוד בעבודות מוגנות. הטיפול באנשים אלה יופסק ברגע שינוצלו כל הכספים שהגיעו. גם פרוייקט "יניב" לילדים בסיכון שהתעכב תקופה ארוכה עד שהאוצר העביר למשרד הרווחה 10 מיליון  החל לפעול אך עתה יש סכנה כי לא נוכל להמשיך בו עקב הקיצוץ.

הרב רביץ מציין במכתבו כי בקיצוץ הקודם לא היה קיצוץ במשרד הרווחה וכי במגעים עם משרד האוצר
היתה הבנה שגם הפעם לא יהיה קיצוץ. " לפני שבועיים ביקשו מאיתנו אנשי אגף התקציבים באוצר להגיש רשימת בקשות לתוספות בתחומים בהם יש פערים קריטיים. עשינו זאת!" כותב הרב רביץ ומוסיף "לא רק שאיננו מקבלים תוספות, אלא עלינו לקצץ כעת 52 מיליון  בשירותי רווחה ישירים!".
