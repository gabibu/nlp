

שירה בר שלום מגני טל ועמוס אמיר מבארות יצחק ביקשו לערוך את מסיבת האירוסין שלהם בישוב גני טל, הם הגישו בקשות להכנסת האורחים לגוש, אך לחתן אין אישור והמשפחה נדרשת להוכיח שהוא באמת הארוס של שירה.

שירה בר שלום מגני טל ועמוס אמיר מבארות יצחק ביקשו לערוך הערב את מסיבת האירוסין שלהם בישוב גני טל, הם הגישו בקשות להכנסת האורחים לגוש, בתחילת השבוע הודיעו להם ממרכז ההיתרים שכל הרשימה של האורחים אושרה ולא תהיה בעיה.

אך אתמול הם הופתעו לקבל שיחת טלפון בה נאמר להם כי יש אישור לאורחים אבל לחתן המיועד, עמוס, אין אישור. גורמי הצבא ביקשו מהמשפחה להוכיח כי הוא באמת הארוס של הבת, שירה.

אביה של שירה, יעקב, אומר לערוץ 7 כי מדובר בהתעללות "אם הם לא יתנו אישור אנחנו נבריח את החתן גם דרך חאן יונס", בסופו של דבר החתן קיבל אישור אך האורחים עדין אינם מורשים להיכנס לגוש והמסיבה כאמור בעוד מספר שעות.

"אנחנו מתכוונים להגיע עד לנשיא המדינה ושר הבטחון שאול מופז, הם רוצים לתת אישור רק ל-40 אורחים מדרגה ראשונה, אם הם לא יתנו אישור אנחנו נקיים את המסיבה בכל מקרה ועם היקף המשתתפים שביקשנו בכל דרך", אמר יעקב.

ועדת החוקה חוק ומשפט קיימה דיון מיוחד בנושא פעילות מרכז ההיתרים האחראי על מתן היתרי הכניסה לגוש קטיף. במהלך הדיון העלו תושבי גוש קטיף טענות בדבר המתנה ממושכת במחסומים שהוקמו ביציאה ובכניסה לגוש, וכן טענות בדבר חוסר ודאות, אי סדר ועיכובים בהליך קבלת היתרי הכניסה.

תא"ל גיא צור, ראש מטה פיקוד דרום, אמר כי המרכז הציב לעצמו למטרה להשיב לתושבי גוש קטיף על בקשותיהם למתן היתרי כניסה בתוך שמונה שעות מעת הגשת הבקשה ומתן מענה של שבוע ימים לבקשות של אלה שאינם תושבי הגוש. זמן ההמתנה בימים רגילים במחסומים לא עולה על 10 דקות, למעט מקרים חריגים בהם יכול זמן ההמתנה להיות ארוך יותר. צור התייחס להליך קבלת ההיתרים ואמר כי ככל שמאתגרים את המערכת כך הבדיקות קפדניות יותר וזמן האישור מתארך, אולם מרכז ההיתרים עדיין עומד ביעדים שהציב לעצמו. הוא הוסיף כי להערכת הצבא שוהים כיום בגוש קטיף בין 600 ל   700 אנשים ללא היתר וכי התנאי לכניסת אנשים שאינם תושבים הגוש הוא קירבה משפחתית ראשונה לתושבי הגוש.

יו"ר הועדה, ח"כ מיכאל איתן, קרא לגורמים האחראיים על מרכז ההיתרים להפעיל שיקול דעת רחב ולהתחשב במקרים חריגים והומניטריים בעת ההחלטה למתן היתרי כניסה, גם במחיר הסתננות של אנשים נוספים לגוש קטיף, זאת על מנת להקל על תושבי גוש קטיף בימים האחרונים שנותרו עד לפינויו.
