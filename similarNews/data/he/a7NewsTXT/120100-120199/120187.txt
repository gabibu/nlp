

פרקליטות המדינה שוקלת להגיש תביעות נזיקין נגד מתיישבים שיפריעו לכוחות הביטחון במהלך פינויים, ויגרמו בכך נזקים כספיים למדינה.

פרקליטות המדינה שוקלת להגיש תביעות נזיקין נגד מתנחלים שיפריעו לכוחות הביטחון במהלך פינויים, ויגרמו בכך נזקים כספיים למדינה, כך מאיימת הפרקליטות, בתשובה לעתירתם של מתיישבים הדורשים שלא יישללו מהם חלק מכספי הפיצויים אם לא יתפנו בתוך 48 השעות המוקצבות להם מרגע תחילת הפינוי, כך מדווח 'הארץ'.

הפרקליטות טוענת כי חלק מכספי הפיצויים מטרתו לגרום למתיישבים לשתף פעולה בזמן העקירה עם כוחות הביטחון ולהתפנות ללא עימותים. כל משפחה שלא תתפנה במהלך 48 השעות מרגע תחילת הפינוי, צפויה לאבד סכומי כסף ניכרים מתוך הפיצוי הכספי.

הפרקליטות הוסיפה כי בעקבות פסיקת בג"ץ כל מתיישב שגורש מביתו רשאי להגיש תביעת פיצויים רגילה בבית המשפט, ולדרוש סכום נוסף שלטענתו מגיע לו.

המדינה הודיעה בתשובתה כי כי מתיישבים שיגישו תביעת פיצויים נגדה לבתי המשפט, חושפים עצמם להגשת תביעה שכנגד מצד המדינה, "מי שלא ייצא מהאזור במועד שנקבע יחייב את המדינה להוציא הוצאות גבוהות ביותר לשם פינויו בכפייה ויגרום נזק כבד לקופת הציבור". המדינה הודיעה כי היא שומרת לעצמה את הזכות להגיש תביעות כאלה גם נגד מי שלא יגיש נגדה תביעה בבית המשפט.

בעקבות הודעת המדינה שיגר אתמול עו"ד יוסי פוקס מ"פורום המשפטנים למען ארץ ישראל" מכתב לראש מינהלת ההתנתקות, יונתן בשיא, ובו קרא לו "לחדול מהטעיית המתיישבים, שלהם נאמר במפורש כי מי שלא יעזוב את השטח בתום 48 שעות יפסיד מאות אלפי שקלים". לדברי פוקס, בשיא מנהל "מסע הטעיה והפחדה כלפי התושבים המיועדים לעקירה. ראוי שבסמוך כל כך למועד עקירת התושבים - שהמדינה תנהג בהם בכבוד, בחמלה וברגישות ולא כפי שנהגה עד עתה".
