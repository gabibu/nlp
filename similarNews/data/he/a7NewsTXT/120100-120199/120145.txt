

בשאנור בצפון השומרון נערכים לסגירת האזור. דובר הישוב יוסי דגן מסר כי את צפון השומרון לא ניתן לסגור הרמטית בניגוד לישובי גוש קטיף המוקפים גדר. בישוב הוכנו סככות ומזון לאלו שיגיעו לתגבר את הישוב.

"את צפון השומרון אי אפשר לסגור הרמטית, בניגוד ליישובי גוש קטיף המוקפים בגדר, יישובי צפון השומרון מוקפים בהרים ונחלים, והשטח פרוץ ופתוח, וניתן בקלות רבה לעקוף את הדרכים שעלולות להיחסם ולהגיע ליישובים דרך ההרים", כך אומר היום יוסי דגן דובר היישוב שא נור בעקבות השמועות על חסימת צפון השומרון מחר.

דגן אומר בראיון ליומן הצהרים של ערוץ 7 כי בעקבות גל שמועות על סגירה אפשרית נמנעו תושבי היישוב מלנסוע לדרום הארץ ולהשתתף בהפגנות השונות. יחד עם זאת אמר כי בכוונתם של אנשים להגיע לשאנור ביום פקודה בדרכים שונות, שאינן עוברות דרך הכפרים הערביים. אנו נערכים לקראת יום זה ומכינים אירוח, אומר דגן. לדבריו הישוב הכין כ 90 סככות המיועדות לשיכונם של האנשים וגם נאגר מזון שיש בו כדי להספיק לכמה ימים.

דגן ציין כי הישוב פורח בתקופה האחרונה, וכי למרות המצב הקשה, כ 60 אלף מבקרים הגיעו לישוב. כמו כן, תושבי הישוב הוזמנו לעשרות חוגי בית שלחלקם לא הגיעו, בגלל העומס הרב. החשוב ביותר לדבריו הוא שאוכלוסיית היישוב הכפילה את עצמה, כאשר חלק מהמשפחות ממש התאהבו במקום, והחליטו שגם לאחר תום המאבק, הם יישארו במקום, "אנחנו לא חשים שהציבור נוטש אותנו בימים אלו שכולם מתרכזים בגוש קטיף, כי אנו מאמינים שאכן עיקר ההכרעה תהיה שם".

בתשובה לשאלה מה עם היישובים גנים וכדים שבצפון השומרון ענה דגן כי ביישובים הללו החליטו שאם נגזר עליהם להתפנות הם יתפנו מרצון, "אבל למרות זאת 7 משפחות שכבר פנו בבקשה להתפנות, לא נענו עד כה, כי עדיין לא החליטו לאן יעבירו את המתיישבים מהמקום".
