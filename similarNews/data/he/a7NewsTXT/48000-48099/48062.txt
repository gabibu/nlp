

חוקרים באוניברסיטה העברית הצליחו לווסת את מועד הפריחה בצמחי הבוטנים ולגרום בדרך זו שהבוטנים יהיו גדולים פי ארבע מהרגיל.

הוויסות נעשה באמצעות ההורמון הצמחי אתילן. הטכנולוגיה צפויה להביא לפריצת דרך בשיטת גידול הבוטנים ולהגדיל בדרך זו את רווחי החקלאים.

כל צמח של אגוז האדמה הלא הוא הבוטן, מייצר 400 פרחים לעונת גידול, אבל רק 35 תרמילים ראויים, בסופה של העונה, לשיווק. מאחר שהתמורה הכספית לבוטנים קטנים אינה כדאית, מנסים החקלאים להגיע לגודל מירבי של התרמילים. מחיר טון בוטנים גדולים שמכונים "סופר ג'איינט" הוא 1,550 דולר לעומת 1,100 דולר לטון בוטנים קטנים.

החוקרים בראשות פרופ' אלי זמסקי מהמכון למדעי הצמח והגנטיקה בפקולטה לחקלאות של האוניברסיטה העברית, הצליחו לווסת את מועד הפריחה ולהעלות עד לפי ארבע את הבוטנים בגודל "סופר ג'איינט".

יצוין כי בישראל שטח גידול הבוטנים מגיע ל-33 אלף דונם בנגב המערבי, בשרון ובגליל. כל דונם מניב כ-500 עד 600 קילוגרם בוטנים.
