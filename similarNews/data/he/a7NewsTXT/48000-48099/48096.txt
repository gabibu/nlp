

ארה"ב הודיעה כי כוחות הקואליציה השמידו "מחנה טרוריסטים ענק" בצפון עיראק, שייתכן שהיה בשימוש ארגון אל קאעידה.

גנרל ריצ'רד מאיירס, ראש המטות המשולבים של צבא ארה"ב, אמר בראיון בסי-אן-אן, כי ייתכן שהמחנה שימש כמחנה אימונים, וכי קיימת סבירות גבוהה שיצרו בו את הרעל הקטלני ריצין ששרידיו נמצאו בדירה בלונדון בינואר.

"תקפנו את המחנה שבו עבדו אנשי אנסאר אל איסלאם ואל קאעידה על יצור רעלים", אמר. "במקום הזה אומנו אנשים, ופותחו רעלים שהועברו לאירופה. אנחנו סבורים כי זהו מקור הריצין שאותר לאחרונה בלונדון".

מאיירס הוסיף כי המקום היה "מתחם גדול, עם הרבה מעברים תת-קרקעיים ומנהרות וכיוצא בזה", וכי יידרש כשבוע לבדוק אותו ביסודיות.

"זהו אזור שנפגע מהאוויר. שלחנו לשם מטוסי AC-130, כדי לטפל במטרה לפני שחיילי החי"ר נכנסו אליו", הוסיף. "התגלו שם כמה גופות אויב, לא של עיראקים וגם לא של איראנים. איננו יודעים בביטחון של מי הן, אך קרוב לוודאי שהן של אנשי אל קאעידה".
