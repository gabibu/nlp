

בשבת נפטר ד"ר קרלו אורבני מארגון הבריאות העולמי. אורבני זיהה לראשונה את דלקת הריאות הקטלנית, תסמונת קשיי הנשימה (SARS), שממשיכה להתפשט ברחבי העולם. אורבני בן 46 הותיר אלמנה ושלושה ילדים.

בשבת נפטר ד"ר קרלו אורבני, רופא בארגון הבריאות העולמי. אורבני זיהה לראשונה את דלקת הריאות הקטלנית המתפשטת עדיין ברחבי העולם וגרמה עד עתה למותם של 54 בני אדם. אורבני שהיה בן 46 הותיר אלמנה ושלושה ילדים.

אורבני גילה את תסמונת קשיי הנשימה (SARS) אצל איש עסקים אמריקני שאושפז בבית חולים בהאנוי, ווייטנאם, שם היה בשליחות מטעם הארגון.

יו"ר ארגון הבריאות העולמי גרו הרלם ברונדטלנד, הביעה צער על מותו של אורבני "חייו וגורלו מזכירים לנו פעם נוספת מהי העבודה האמיתית של שומרי בריאות הציבור", אמרה.

למרות האזהרות לציבור וצעדים שנוקטות מדינות במזרח הרחוק המחלה ממשיכה להתפשט. היא מוגדרת בסינגפור כ"משבר הרפואה הגדול של השנה". בהונג קונג הושמו בבידוד כ -1,000 בני אדם.

בסינגפור ובהונג קונג נסגרו בתי הספר מחשש להדבקה בקרב התלמידים.

נמסר כי עד כה נדבקו ב SARS - סינדרום תעוקת נשימה חמור, כ 1,485 אנשים ברחבי העולם ומעל 55 מתו.

מקרי מוות נרשמו גם בסין בוייטנאם ובקנדה. בארצות הברית חשודים 59 אזרחים כנושאי הנגיף אולם לא דווח על מקרי מוות.

אירגון הבריאות העולמי המליץ לחברות התעופה לבצע בדיקות מדוקדקות ואף למנוע את עלייתו למטוס של מי שקיים חשש כי נדבק במחלה.
משרד הבריאות הקנדי כבר הודיע כי יבצע בדיקות מיוחדות ליוצאים מנמל התעופה בטורונטו.

בארץ פרסם משרד הבריאות המלצה להמנע מביקורים בארצות המזרח הרחוק. עוד ממליץ המשרד למי שאינו חש בטוב ושב ממדינות אלו, למהר ולהבדק כדי לשלול אפשרות שנדבק במחלה.
