

בשעה 12:55 בצהרים הגיע המחבל לכיכר העצמאות סמוך לבית קפה "לונדון" בנתניה. מסיבה שטרם הובררה, בשל מצבו של החייל שנפצע קשה מאוד, לא נכנס המחבל לתוך בית הקפה, מתחקיר ראשוני עולה כי המחבל ניבהל ופוצץ עצמו ליד חייל בשירות סדיר, בכניסה לבית הקפה.

עדי ראייה סיפרו, כי בבית הקפה לא היה מאבטח. לדבריהם, סמוך למחבל עמדה קבוצה של 5 או 6 חיילים שאכלו שווארמה. אחד החיילים פנה למחבל, ככל הנראה, ושאל אותו דבר מה. יתכן שהחייל חשד בו. אפשר שבשל כך החליט המחבל לפוצץ עצמו במקום ופצע קשה מאוד את החייל שפנה אליו, הנאבק על חייו בביה"ח הדסה עין כרם בירושלים אליו הועבר מביה"ח לניאדו בנתניה.

בבית החולים לניאדו מאושפזים עוד 8 פצועים, מתוכם שלושה במצב בינוני וחמישה במצב קל. יתר הפצועים, 30 במספר, כבר שוחררו לבתיהם.

סידני בוז'ו, עד ראייה שעבר במקום סיפר: "עמדתי כמה מטרים מהמקום, ראיתי אדם שנראה קצת חשוד, שמעתי פיצוץ ואחריו ראיתי חיילים ששכבו על הרצפה. החלה המולה, אנשים התחילו לברוח. כוחות ההצלה הגיעו במהירות הבזק".

הפיגוע שבוצע ביום א' הוא ה-12 במספר בעיר נתניה, מאז החלו אירועי אינתיפאדת אל אקצה בספטמבר 2000. בדצמבר 2002 התגלה בשלום ופורק מטען חבלה בתחנת אוטובוס בעיר. לפני כ-10 חודשים התפוצץ מחבל בשוק בנתניה והרג שלושה אנשים. בפסח שנה שעברה פוצץ עצמו מחבל מתאבד בליל הסדר שנערך במלון פארק בעיר והרג 30 בני אדם.

על רקע הפיגוע שהיה ביום א' וכוונות ההשבתה של הרשויות המקומיות החל מיום שני, אמרה ראש עירייה נתניה מרים פיירברג, כי היא מתנגדת לשביתה בעת הזאת. לדבריה, אנו במלחמה ו"זה לא הזמן לשביתות". פיירברג הוסיפה, כי היא תיפגש ביום א' בערב עם שר האוצר בנימין נתניהו ותעלה בפניו הסתייגויות, אף שברור לה שבסופו של דבר תישא גם נתניה בנטל הקיצוצים.

צוותים גדולים של מד"א והמשטרה הגיעו למקום. המשטרה סגרה את האזור. הפצועים הועברו לבית חולים לניאדו בנתניה, הלל יפה בחדרה ומאיר בכפר סבא.


מספר החירום בבית החולים "לניאדו" - 1255191

מספר החירום בבית החולים "הלל יפה" -1255166


הוברר, כי במתחם המגודר בפתח בית הקפה, לא הוצב מאבטח והבעלים מסר, שהיה אמור להיות מאבטח תוך מספר ימים.

מפכ"ל המשטרה והשר לביטחון פנים הגיעו למקום. המפכ"ל שלמה אהרונישקי אמר, כי המשטרה פועלת במעגלים רחבים, מנסים לאתר מי סייע למחבל להגיע למקום ומה היתה דרך הפעולה. קיימות התרעות רבות והערכת המצב היא שימשיכו הניסיונות לביצוע פיגועים.

המשטרה מעריכה שהמחבל נשא עמו מטען קטן יחסית, כ-2-3 ק"ג, כנראה בתוך תיק. השילוב של המטען הקטן והשטח הפתוח בו התפוצץ גרם לפיגוע מצומצם יחסית, ללא הרוגים.
המשטרה ערוכה בכוננות גבוהה לקדם את אירועי יום האדמה, אך עד כה שקט ואנו מצפים שכך ימשך היום, ציין.

המשטרה סגרה את איזור הפיגוע. השוטרים סרקו את החנויות הסמוכות, כדי לוודא שאין מטענים נוספים. תנ"צ עמיחי שי מפקד מרחב השרון מסר שאדם בלם את המחבל בגופו בכניסה לבית הקפה, ונפצע באורח קשה עד קשה מאוד.
