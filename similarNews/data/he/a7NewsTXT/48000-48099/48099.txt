

במסגרת השביתה לא תפונה אשפה, לא יירשמו דוחות חניה, ועובדי המנהל בבתי הספר והסייעות לגננות לא יגיעו לעבודה. כמו כן במשרדי הרשויות לא תהיה קבלת קהל ולא ישיבו לטלפונים.


היום תתחיל שביתת עובדי הרשויות המקומיות. מזכ"ל הסתדרות הפקידים ליאון מורדובסקי הודיע כי השביתה תהיה כללית וללא הגבלת זמן. במסגרת השביתה לא תפונה אשפה, לא יירשמו דוחות חניה, ועובדי המנהל בבתי הספר והסייעות לגננות לא יגיעו לעבודה. כמו כן במשרדי הרשויות לא תהיה קבלת קהל ולא ישיבו לטלפונים.

נמסר כי אתמול החליט מטה המאבק של ההסתדרות כי ההסתדרות תשבית את המשק כולו מיד כשתכנית הגזירות של הממשלה תעבור בקריאה ראשונה.

התנגדות חריפה לשביתה השמיעו ארגוני העצמאיים. "יו"ר ההסתדרות ח"כ עמיר פרץ ישא באחריות המלאה לפיטוריהם של עשרות אלפי עובדים במגזר הממשלתי והציבורי, בגלל החלטתו להשבית את המשק. השביתה תפגע במגזר העצמאיים, שכבר ממילא מתחבט בבעיות קשות ביותר", כך אמר אתמול נשיא לה"ב, לשכת ארגוני העצמאיים, זאב וינר.

"נמאס לנו לממן את משכורות עובדי המגזר הציבורי המנופח, שאינו מוכן להתחשב במצוקות של המגזר העסקי, הנאלץ להמשיך ולשלם את משכורותיהם של עובדים מיותרים, ולכן הפעם, מול ההשתוללות שלהם, הפוגעת באושיות המשק, לא נשתוק ונצא למאבק חסר פשרות. גם אנו יודעים לפגוע בבטן הרכה של ההסתדרות, המגלה חוסר אחריות לאומית בתקופת חירום כלכלית", הוא אמר.

וינר קרא לכל המעסיקים במשק, וזאת כדי לצאת למאבק חריף בהסתדרות, כדי להעמיד אותה במקומה ולהפסיק את ההפקרות שלה בתקופת חירום למשק הישראלי כולו".

נשיא לשכת ארגוני העצמאיים קרא לשר האוצר בנימין נתניהו לא להיכנע לתביעות ההסתדרות גם במחיר של שביתות ועיצומים, ולהביא את התוכנית המקורית לאישור הכנסת.

אילת, בניגוד לשאר הרשויות בארץ, לא תפתח בשביתה, כך הודיע ראש העירייה גבי קדוש. הוא הסביר כי מועצת העירייה קיבלה החלטה ברוח זו לאחר ששר האוצר הורה לא לבטל את חוק אזור הסחר החופשי אילת במסגרת הגזרות החדשות שהטיל.

לדברי ראש עיריית אילת, השבתת העירייה דווקא לפני חופשת חג הפסח תפגע בהכנסות העירייה, דבר שיקשה לשלם משכורות לעובדים, שמזה חודשים אחדים מקבלים את משכורותיהם באיחור ניכר.

"תושבי אילת נפגעו השנה מספיק משביתת עובדי העירייה שיזמה ההסתדרות, ואינני מוכן שייפגעו פעם נוספת. השבתת העיר, דווקא עכשיו, לאחר ששר האוצר נעתר לבקשתנו, תהיה כפיות טובה נגד מי שבא לקראת העיר אילת והציל אותה ממשבר כלכלי, שלא יהיה אפשר להשתקם ממנו", אמר ראש עיריית אילת.

עוד אמר קדוש כי "מדובר בהפקרות של ממש ובמסר גרוע לעובדים".
