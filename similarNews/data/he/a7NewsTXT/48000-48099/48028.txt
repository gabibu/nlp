

יחידות מיוחדות של צבא ארה"ב ושל הסי איי איי פועלים מאחורי קווי האויב בעירק כדי לחסל חברים בחוג הפנימי של סדאם חוסיין. כך מדווח העיתון "וושינגטון פוסט". בין חברי הצוותים נמנים צלפים ומומחי הריסה שאומנו בהטמנת פצצות בבניינים ובמכוניות.

צוותים אמריקניים חשאיים פועלים באזורים עירוניים בעיראק, ומנסים להרוג חברים בחוג הפנימי של סדאם חוסיין, כולל בכירים במפלגת הבעת' ומפקדים של משמר הרפובליקה, מסר בשבת העיתון "וושינגטון פוסט" שציטט מקורות יודעי דבר בממשל האמריקני.

בין חברי הצוותים, הכוללים סוכנים מהחטיבה הפרה-צבאית של הסי.איי.איי. וחיילים מיחידות המבצעים המיוחדים של הצבא, נמנים צלפים ומומחי הריסה שאומנו בהטמנת פצצות בבניינים ובמכוניות, ואחד המקורות אמר, כי הם כבר הרגו מספר לא קטן של אנשים מאז תחילת פעולותיהם לפני יותר משבוע.

העיתון ציין, כי בכירים בסי.איי.איי. סירבו להגיב על ידיעה זו. דוברת הפנטגון ויקטוריה קלארק הסתפקה באמירה: "כפי שאמרנו בעבר, יש לנו כוחות מיוחדים בצפון, במערב ובדרום המדינה".

לדברי פרשנים, גילויים אלה מוכיחים כי המאמצים האמריקניים לחסל את המנהיגות העיראקית נרחבים הרבה יותר משהיה ידוע עד עתה, וכי הם נמשכים ללא הרף מאז התקפת האוויר של ה-20 במארס על אחד מארמונותיו של סדאם חוסיין בבגדאד. ה"וושינגטון פוסט" טען כי ההתקפה בוצעה לאחר שראש הסי.איי.איי. ג'ורג' טנט הציג בפני הנשיא בוש מידע מודיעיני חדש, לפיו סדאם חוסיין ושני בניו ישנו באותו לילה במתחם זה.

בעיתון נאמר עוד כי צוותי הסי.איי.איי. והיחידות המיוחדות מאמנים גם בני שבטים בצפון עיראק למלחמה נגד המשטר בבגדאד. נוסף לכך, הם מחפשים נשק להשמדה המונית ואתרי שיגור טילים וחוקרים עריקים ושבויי מלחמה עיראקים. הצוותים גם "מסמנים" מטרות להתקפה אווירית: בתים, משרדים ומקומות בהם נמצאים בכירים שהינם חלק מתשתית המשטר.

אנשי הצוותים האלה מחזיקים בנשק ובציוד תקשורתי מתוחכמים ביותר, שבאמצעותם הם יכולים לקבל כמעט בזמן אמיתי מידע מודיעיני היכול לכוון אותם למקומות שבהם נמצאים מבוקשים.

אחד המקורות ציין, כי לא כל הפיצוצים בבגדאד הם תוצאה של התקפות ממטוסים ומטילים. המקור רמז בכך, כי חלק מפיצוצים אלה נגרמו ככל הנראה על ידי הצוותים המיוחדים.

ה"וושינגטון פוסט" ציין, כי למרות שלבכירים בממשל האמריקני נמסרו פרטים מלאים על תוכן הכתבה, העיתון לא התבקש להימנע מהפרסום ולא הופעלה נגדו כל צנזורה, כפי שנעשה פעמים רבות בעבר בנוגע לפעולות של הכוחות המיוחדים.
