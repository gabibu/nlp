

כתב של "ידיעות אחרונות" ושל ערוץ 1 שסיקרו בעירק ללא אישור מהאמריקנים נעצרו בחשד לריגול והוחזקו יומיים ללא מתן אפשרות להודיע לעולם היכן הם. ביום חמישי בלילה הוטסו לכווית ושוחררו.

באזור בצרה פתחו כוחות הקואליציה בחיפושים אחרי שבעה כתבים איטלקים. הם נעלמו לאחר שנעצרו במחסום עירקי ליד בצרה ביום שישי. כך מסר בקטאר דובר מטעם הכוח הבריטי.

לדברי עמיתיהם של הכתבים, הם נעצרו על ידי "שלטונות עיראק" כאשר נסעו בפרברי בצרה. מדובר בכתביהם של גדולי העיתונים באיטליה בהם "קורייה דה לה סרה" היוצא לאור במילאנו וה"איל מסאג'רו" מרומא. הם ניסו כנראה להיכנס לבצרה כדי לדווח על תנאי החיים במקום.

העורך הראשי של היומון "אל ג'ורנאל" ממילאנו, שכתבו נעדר גם הוא, אמר כי מדובר בשיירה בת שלוש מכוניות, בהן נסעו עשרה עתונאים. אחד מכלי הרכב נעצר במרחק, ושניים נבדקו על ידי המשטרה העיראקית, כאשר עצרו באור אדום בכניסה לעיר.

הרכב שנותר מאחור שב על עקבותיו כדי לדווח על התקרית לאחר שהכתבים שהיו בו הבינו שעמיתיהם נתקלו בקשיים. משבעה הכתבים שהיו בשתי המכוניות הראשונות לא נשמע דבר מאז, והחיילים הבריטים פתחו בחיפושים אחריהם.

קדם למעצרם של עיתונאים אלו מעצרם של שני עיתונאים ישראליים, על ידי הצבא האמריקני. הם נעצרו בחשד כי עסקו בריגול.

מדובר בבועז ביסמוט מ"ידיעות אחרונות" ובדן סממה מערוץ 1 . השניים שעסקו בסיקור עבור כלי התקשורת הישראליים לא קיבלו אישור כניסה מהאמריקנים כשאר הכתבים הנלווים אל כוחות הקואליציה.

הם נעו באופן עצמאי יחד עם כתב וצלם מפורטוגל כשהם מתלווים לשיירה אמריקנית.

ביום רביעי בבוקר הגיעו לבסיס מודיעין אמריקני ונדרשו להציג אישורים, שכאמור לא היו בידם. הם נעצרו בחשד לריגול והוחזקו במשך יומיים מנותקים מהעולם ללא אפשרות ליצור קשר עם בני משפחתם לאחר שחפציהם האישיים כולל טלפונים ניידים ניטלו מהם. לדברי ביסמוט בשיחה עם אתר Ynet הם לא חששו לחייהם אך היחס כלפיהם היה משפיל.

ביום חמישי בלילה הם הוטסו מעירק לכווית ושם שוחררו. דן סממה אמר כי להערכתו היחס הקשוח שהופגן כלפיהם נבע מהחלטה של האמריקנים כי אינם מעונינים בעיתונאים עצמאיים.

דובר הפנטגון דייב לפאן אמר לסוכנות אי.פי: "העיתונאים סיכנו את כוחותינו. הכוחות לא ידעו מי האנשים הללו, והם הונחו על ידי הפיקוד המרכזי להוציאם מעיראק לכווית, וכך עשו".
הוא ציין שהעיתונאים הוחזרו לכווית במסוק והוסיף שהטענות על "יחס בלתי הולם" נבדקות.

"סיפור עיתונאי" נוסף הוא סיפורם של עיתונאים קנדים שהיו באום קסר. העתונאים סיפרו כי 2 טירונים בצבא עיראק ביקשו להכנע להם מאחר שחשבום לחלק מחיילי הקואליציה.

"עמדנו לפני פסל גדול של סדאם חוסיין והצטלמנו, ופתאום ניגשו אלינו שני בחורים כשידיהם מורמות", אמר העיתונאי פול וורקמן משירות השידור הקנדי. וורקמן סיפר כי הוא וחבריו חשבו בתחילה שהשניים הם תושבי המקום, אך "ג'ף יורק מה'גלוב אנד מייל' דיבר איתם, והתברר כי הם חיילים שהסתתרו יותר משבוע".

וורקמן הוסיף, כי "הם ראו אותנו, חשבו שאנחנו חיילים ובאו אלינו כדי להיכנע.

הושבנו אותם ברכב שלנו ולקחנו אותם ליחידה הבריטית המנהלת מחנה שבויים ומסרנו אותם להם". לדבריו השניים היו אחים, בני 20 בקושי, שסיפרו כי הם טירונים שאומנו במשך 4 ימים בלבד ואז נשלחו לדרום המדינה.

וורקמן ויורק הם בין 80 העיתונאים ואנשי הצוות הקנדים הפועלים בתוך עיראק בנפרד מהעיתונאים
"המצוותים" ליחידות הלוחמות.
