

אדם דהר במשאית לעבר קבוצה של חיילים אמריקנים בכוויית.

אדם דהר במשאית לעבר קבוצה של חיילים אמריקנים במחנה צבאי אמריקני בעודיירי שבכוויית, ורבים מהם נפצעו, מסרו ביום ראשון מקורות ביטחוניים כווייתיים וקצינים אמריקנים.

לא נמסר פרטים על זהות הנהג.

הקולונל לרי קוקס, הממונה על יחסי הציבור בבסיס ציין כי בתקרית נפצעו 15 חיילים. פיקוד הצבא האמריקני בדוחא שבקטאר אישר את הידיעות על התקרית, אם-כי לפי-שעה לא מסר פרטים נוספים.

רשת הטלוויזיה "אל-ג'זירה" דיווחה כי במקום נשמעו קולות ירי ואמבולנס הוזעק למקום.
בתדרוך לעיתונאים בקטאר, אמר הגנרל טומי פרנקס, מפקד הכוחות האמריקנים במפרץ, כי אין לו עדיין מידע על התקרית, אולם הדגיש כי אופן הפעולה שונה מזה של פיגוע ההתאבדות בשבת ליד נג'אף, בו נהרגו ארבעה חיילים אמריקנים.
