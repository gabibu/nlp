

עיראק רכשה בחודשים האחרונים קרוב ל-1000 טילי נ.ט. רוסים מסוג "קורנט", ורכישה זו מדאיגה קציני צבא אמריקנים בכירים בעקבות השמדתם של שני טנקים מסוג "אברמס".

הטנקים הושמדו צפונית-מערבית לבצרה, כך על פי השבועון ניוזוויק.

על פי הנאמר בעיתון, זו הפעם הראשונה שארה"ב מפסידה בקרבות 2 טנקים כבדים כאלה, הנחשבים לכמעט בלתי פגיעים. בשני המקרים נפגעו הטנקים מטילי "קורנט", שנורו מג'יפ עיראקי שהצליח להתקרב אליהם תוך ניצול מחסה סופת החול.

השבועון ציטט בכירים בפנטגון, שאמרו כי כ-500 טילים כאלה נמסרו בינואר למשטרו של סדאם חוסיין על ידי סוחרי נשק אוקראינים, וכי היתר הועברו לעיראק ככל הנראה על ידי קציני צבא סוריים או אפילו על ידי הממשלה בדמשק.

יצוין כי ביום שישי האשים שר ההגנה האמריקאי דונלד ראמספלד את סוריה באספקת ציוד צבאי לבגדד והזהיר אותה מפני פעולות "עוינות" לארה"ב.

"הקצינים הבכירים האמריקנים חוששים מפני פאנאטיות של חיילים עיראקיים, כמו אלה שהצליחו להתקרב לטנקים במידה מספקת ולהשמידם", כותב העיתון. "אך סוג הנשק בו השתמשו, ובעיקר מקורו, מטריד אותם עוד יותר".

העיתון ציין גם מזכר של הסי.אי.איי. שהזהיר מפני פגיעות עיראקיות בשיירות אספקה אמריקניות בטילים ובנשק קל וטען, כי בכירים בפנטגון המעיטו בערך הכתוב במזכר זה.

מסוכנות עתי"ם נמסר כי טיל ה"קורנט", הנמצא בשימוש בצבא הסורי, הוא טיל מהדור השלישי והוא מסוגל להשמיד טנקים גם אם השריון שלהם מחוזק. הוא מונחה על ידי לייזר וטווח הפעולה שלו מגיע ל-5 ק"מ.

הטנק אברהמס, שמשקלו 68 טונות, הוא חוד החנית של כוחות הקרקע של הצבא האמריקני. הוא נחשב ל"מלך הטנקים", ויכול לירות תוך כדי נסיעה במהירות של 70 קמ"ש ביום ובלילה.
