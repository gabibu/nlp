

יום התרמה ארצי למאגר מח עצם יתקיים ביום שלישי על ידי עמותת "עזר מציון".

כנס של תורמי מוח עצם ואנשים שבגופם הושתל מוח עצם, שהציל את חייהם, נערך על ידי עמותת "עזר מציון" ביום ראשון בתל אביב.

הכנס נערך לקראת יום התרמה ארצי לתרומות דם, שיתקיים ביום שלישי בכ-80 תחנות התרמה ברחבי הארץ ובהשתתפות כ-700 מתנדבים. עמותת "עזר מציון", המארגנת את יום ההתרמה, מקווה לצרף במהלכו כ-30,000 תורמים פוטנציאליים למאגר, ולגייס מליון ומאתיים אלף דולר הדרושים למימון
עלות בדיקת המבחנות שייאספו.

מוח עצם הינו המרכיב המרכזי והחיוני בריפוי ובשיקום חולי סרטן. תהליך התרומה מתבצע מדם הנשאב מוריד הדם של התורם, מועבר דרך מכונה המפרידה את התאים הצעירים, תאי אב המשמשים להשתלה, ומוחזר לוריד בזרועו השניה של התורם.

גליה, תורמת מוח עצם שהשתתפה בכנס, סיפרה כי התהליך פשוט, מהיר ואינו מכאיב.

מנכ"ל עמותת "עזר מציון" ד"ר ברכה זיסר מסרה בכנס, כי עד כה כולל מאגר התורמים כ-150 אלף איש. ביום ההתרמה הקרוב מקווים לגייס 30 אלף תורמים חדשים, וכן את הסכום הדרוש למימון עלות בדיקת התרומות. עלות כל דגימה בודדת הינה 180 ש"ח.

לדברי ד"ר זיסר, עמותת "עזר מציון" המקיימת את יום ההתרמה, הינה העמותה הגדולה בישראל בתחום הסיוע הפארא-רפואי לחולים ולבני משפחותיהם, והיא שהקימה לפני מספר שנים את המאגר הלאומי לתורמי מוח-עצמות.

מבצע ההתרמה יערך ביום שלישי בכ-80 תחנות התרמה ברחבי הארץ, בקניונים הגדולים, באוניברסיטאות, בסניפי "טרקלין חשמל", בסניפי "עזר מציון" ובמרכז "אורנית", בית ההחלמה של "עזר מציון" לילדים חולי סרטן בפתח תקווה.
