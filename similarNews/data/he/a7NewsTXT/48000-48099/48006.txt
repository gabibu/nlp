

ועדת המעקב החליטה כי המחאה במסגרת "יום האדמה" החל מחר תכלול הבעת התנגדות להמשך המלחמה האמריקנית כנגד משטרו של סאדאם חוסיין. ערבים אזרחי המדינה נתבקשו על ידי ועדת המעקב לקיים מחר שביתה כללית.

ועדת המעקב של ערביי ישראל החליטה כי המחאה במסגרת "יום האדמה" החל מחר תכלול הבעת התנגדות להמשך המלחמה האמריקנית כנגד משטרו של סאדאם חוסיין, מחאה להמשך הריסת בתים הנבנים שלא כחוק במגזר הערבי בתוך ישראל הקטנה, ומחאה כנגד פעילות צה"ל ביש"ע.

ערבים אזרחי המדינה נתבקשו על ידי ועדת המעקב לקיים מחר שביתה כללית, כמו-כן, יקיימו הערבים בצהרים עצרת בסכנין ואחר הצהרים בכפר קאסם.

ביום שישי קיים החמאס הפגנה בעזה בתמיכה בעירק בה השתתפו כ 30 אלף ערבים. דובר החמאס עבד אל-עזיז רנטיסי אמר בהפגנה: "פלסטין ועיראק מאוחדות בדם ובתקווה".

בשבת השתתפו כ-1,000 מפגינים בהפגנה שארגנה מפלגת חד"ש במחאה על מלחמתה של ארה"ב בעירק. ההפגנה נערכה בנצרת. "מלחמת עיראק היא מלחמת כיבוש ברוטאלית למען הנפט, ושדה ניסוי לנשק חכם על חשבון ועתידם של בני העם העיראקי. מלחמה זו עלולה להמיט אסון נורא על הישראלים ועל כל עמי האיזור", נאמר בהודעת חד"ש.

משתתפי ההפגנה צעדו בתהלוכה ברחוב תופיק זיאד בעיר, משם המשיכו כשהם נושאים שלטים עליהם סיסמאות בשפות עברית אנגלית וערבית הקוראות להפסיק את המלחמה נגד עירק ואת "מעשי הטבח" בתוך עיראק.

התהלוכה הסתיימה בעצרת שנערכה בכיכר המעין במהלכה אמר ראש עיריית נצרת ראמז ג'רייסי כי מטרות המלחמה האמיתית אינן כפי שמצהירים עליהן. המלחמה היא נגד העמים וכדי לשלוט באוצרות הטבע שלהם.

ג'רייסי קרא להגביר את המאבק בישראל ובעולם נגד המלחמה.

ח"כ לשעבר תמר גוז'נסקי דיברה גם היא בגנות המתקפה האמריקנית בעיראק.

במהלך העצרת פרצו תגרות בין המפגינים והן פסקו רק לאחר התערבות המשטרה. במהלך ההפגנה אף נורתה אש מנשקו של אחד המפגינים. קצין משטרה שרדף אחרי החשוד בירי מעד ושבר את רגלו. נעצרו שישה חשודים נוספים.

כזכור את "יום האדמה" מציינים הערבים אזרחי המדינה לזכר ההפגנות שקיימו בשנת 76 לאחר הפקעות קרקע במגזר הערבי. ההפגנות לוו בהתפרעויות ושישה מפגינים נהרגו על ידי כוחות הבטחון.

ביום שישי הגיעו כ 12 אלף ערבים להר הבית לתפילה מיוחדת לזכר ההרוגים בעירק. המשטרה שקיבלה מידע על כוונות ערבים להפר את הסדר נערכה בכוחות מתוגברים, ואכן כ 200 ערבים שניסו לחדור למתחם הר הבית דרך שער המג'לס, בניגוד להוראות המשטרה, נהדפו.

מפכ"ל המשטרה רב ניצב שלמה אהרונישקי אמר כי המשטרה נערכת בכוחות מתוגברים לקראת יום ראשון "יום האדמה".
