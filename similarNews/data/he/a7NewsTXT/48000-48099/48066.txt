

אחרי 8 דחיות עד לפתיחתו של משפטו המתוקשר של סוכן השב"כ לשעבר אבישי רביב, סוף סוף צפויה מחר (יום שני) הכרעת הדין במשפטו של האיש הנאשם בכך שלא מנע את רצח ראש הממשלה יצחק רבין.

מחר - יום ב' - יכריע בית משפט השלום בירושלים אם סוכן השב"כ לשעבר שכונה "שמפניה" אבישי רביב ידע על כוונת הרוצח יגאל עמיר לרצוח את ראש הממשלה ובאי דיווח לממונים עליו, לא מנע את הרצח.

משפטו של אבישי רביבי נפתח ב-7.4.2002. זאת, לאחר שמונה דחיות מכל מיני טענות. כתב האישום נגדו הוגש ב-25.4.99. כבר באותה שנה טען סניגורו של רביב, כי הוא לא אשם וכי מדובר ברדיפה פוליטית. עיכוב התחלת המשפט במשך יותר משנתיים גרם לביקורת קשה כלפי הפרקליטות.

משפטו של רביב הגיע לשיאו בעדות שנתן יגאל עמיר בחודש דצמבר 2002. עמיר הגיע לבית משפט השלום באזיקים, תחת אבטחה כבדה ובמשך שעה נתן עדות ארוכה ומפורטת ובין היתר אמר כי רביב שמע אותו אומר כי צריך לרצוח את רבין אבל הדגיש בעדותו, כי אף פעם לא ציין בפניו כי הוא הולך לעשות את זה וזאת על אף שהיה עימו בקשרי ידידות במשך שנתיים. לעומת זאת, בעדותו ציין עמיר, כי דווקא השר בני אילון שמע אותו מדבר על הצורך לרצוח את רבין.

הפרקליטות מנגד טוענת כי רביב ידע על כוונותיו של יגאל עמיר לרצוח את ראש הממשלה יצחק רבין ובמסגרת המשפט הובאו להעיד בבית המשפט אנשי שב"כ שחלקם אף נתנו עדות בדלתיים סגורות.

בראיון נדיר לאחר שנים ארוכות בהם שתק אמר ביום א' אבישי רביב, כי הוא לא מאחל לאף אחד לעבור את מה שעבר בשנים האחרונות וכי הוא מרגיש כמו קורבן. "היה הכי קל לתפוס אותי בתור ה-ש.ג" הוא הוסיף, כי עברו עליו שלוש שנים קשות מאוד, בהם התקשה לישון בלילות ומיעט לצאת מביתו. עוד טען, כי האחים עמיר הרסו את חייו וכי הוא חש נבגד מאחר "והיה הסוכן הכי טוב בשב"כ". כשנשאל מדוע לא התעוררו אצלו חשדות בנוגע ליגאל עמיר אמר רביב, כי לא האמין כי מישהו יכול לקום ולבצע מעשה שכזה. "אם רק הייתי יודע אחוז אחד, הייתי ישר מדווח, ישר מונע את זה כמו שמנעתי הרבה הרבה דברים. אני רק רוצה להגיד לכל עם ישראל במיוחד למשפחת רבין, שאין לי חלק בדבר הזה, ורצח רבין זה הדבר הכי נואש של המדינה. זה דבר נורא, זה דבר מתועב הלוואי שיכולתי למנוע את זה. כולם שמעו את הדברים לבוא ולהאשים אותי, זה טיפשות וטמטום".
