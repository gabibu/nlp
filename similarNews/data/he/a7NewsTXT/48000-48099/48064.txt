

פיקוד העורף ישחרר כמעט מחצית מאנשי המילואים שלו.

עד יום א' בלילה ישוחררו 40-50 אחוז מאנשי המילואים בפיקוד העורף שגוייסו בשל המלחמה בעיראק, כך העריכו גורמים בכירים ביום א'.

גיוס המילואים איפשר לצה"ל להעלות את מוכנותו לרמת מוכנות גבוהה ואולם שיחרור אנשי המילואים אינו מוריד בהכרח את רמת המוכנות והיא תישאר גבוהה. בשעת הצורך, ייקראו אנשי המילואים בצווי 8 ליחידותיהם, בהתרעה קצרה ביותר.
הגורם הצבאי העריך, כי שיחרור אנשי המילואים משמעותו שישראל מתכוננת ל"מרתון" בכל הנוגע למוכנות פיקוד העורף, אשר אמורה להישאר ברמה גבוהה אך לאורך זמן ולא כפי שישראל סברה בתחילה. בנוגע לכוננות האוכלוסייה האזרחית אין שינוי ובצה"ל ממשיכים להפציר בציבור לשמור על מוכנות החדרים האטומים ולהיות צמודים לערכות המגן.

להערכת הגורם הצבאי, עלות פתיחת ערכות המגן ביום פתיחת המלחמה בעיראק הסתכמה בכ-70 מיליוני שקלים, לעומת תקציב של כ-30 מיליון ש"ח לשמירת כשירות ערכות מגן בכל שנה. על פי נתוני פיקוד העורף רק כמחצית האחוז מערכות המגן התגלו כלא כשירות בידי הציבור כאשר נפתחו, והן הוחלפו או הוכשרו בתחנות הריענון. רבים מאנשי המילואים בתחנות ריענון ערכות המגן הם שישוחררו בגל השיחרורים הנוכחי, במהלך יום א'.
