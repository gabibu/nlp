

כוחות של צה"ל ומג"ב סיכלו הערב (יום א') חדירה של שני מחבלים מצפון רצועת עזה לשטח ישראל.

בסביבות השעה 20:30 זוהו שני המחבלים לאחר שחדרו לשטח ישראל סמוך לקיבוץ ארז. כוחות של צה"ל ומג"ב הנמצאים באזור פתחו באש לעבר השניים ובמקום התפתח קרב יריות. עד מהרה הוזנקו למקום גם טנקים ומסוקי קרב המיטיבים לפעול בתנאי חשכה. המסוקים הם, ככל הנראה, אלה שהרגו לבסוף את שני המחבלים.

כל העת נדרשו תושבי הקיבוצים ארז וניר-עם הסמוכים למקום האירוע לשהות בבתיהם. גם הכביש המחבר בין קיבוץ יד מרדכי לשדרות נסגר לתנועה. במהלך האירוע פרצה אש במטע האבוקדו של קיבוץ ארז והיא כובתה עד מהרה. בנוסף גם קנהו של אחד הטנקים שפעל במקום החל לעלות באש לאחר ירי פגז והחיילים כיבו אותה.

סמוך לשעה 21:50 הסתיימה סריקת מטע האבוקדו של קיבוץ ארז, בו נמצאו גופות 2 המחבלים שנהרגו מאש חיילי צה"ל.

סריקת האזור העלתה, שלא נמצאים מחבלים נוספים באיזור. עקב כך פתחה המשטרה לתנועת כלי רכב את כביש ניר-עם-יד-מרדכי והותרה יציאת התושבים מהיישובים.

מוקדם יותר הערב התגלה מטען חבלה מחובר לשעון עצר באזור התעשייה ארז שבצפון הרצועה. המטען הונח מתחת למכונית אזרחית של אחד מהעובדים הישראלים באזור התעשייה. חבלני מג"ב פוצצו את המטען ללא פגע.
