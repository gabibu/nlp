

דלקת הריאות האסיאנית מתפשטת - דאגה בקנדה ובארה"ב.

שלטונות הבריאות המשיכו ביום ראשון במאבקם בנגיף דלקת הריאות האסיאנית, שהתפשטה מאסיה לארה"ב ולקנדה, שם קיימת דאגה רבה נוכח ההתקדמות המהירה של המחלה החדשה.

בעת שמספר הנפגעים ממשיך לעלות, הצטרפה ארה"ב למדינות אחרות כדי לקרוא לסין, שם ככל הנראה היה מקור המגיפה, לספק מידע נוסף.

ארגון הבריאות העולמי דיווח על 1,550 מקרים, לפחות 54 מהם קטלניים, בעיקר בדרום-סין, הונג קונג, וייטנאם וסינגפור.

שלטונות הרפואה האמריקנים הביעו בשבת דאגה נוכח מהירות התפשטות דלקת הריאות האסיאנית. מספר המקרים שנרשמו בארה"ב מגיע ל-62, חלק ניכר מהם בקליפורניה, אך לא נמסר על מקרי-מוות.

"אנו מודאגים מאוד ממהירות התפשטותו של הנגיף, בעיקר באסיה", אמרה ד"ר ג'ולי גרברדינג, מנהלת מרכזי הפיקוח והמניעה של מחלות.

"ממה שאנו יודעים מהנגיף, אנו חושבים שהסיכויים להידבקות מספר גדול של אנשים גבוהים מאוד", הטעימה.

"המצב בסין הוא בגדר תעלומה, ואנו מאוד רוצים לדעת יותר על היקף המגיפה", הוסיפה.
על-פי הנתונים האחרונים, נרשמו בסין 806 מקרים ו-304 מקרי-מוות, ובהונג קונג דווח על 470 חולים ועל 12 מתים.

גם בקנדה התפשטה המחלה. שני בתי-חולים בחבל אונטריו נסגרו ואלפי בני-אדם, שבאו במגע עם המוסדות הרפואיים האלה או עם חולים, נקראו להיכנס להסגר במשך עשרה ימים.
משרד הבריאות של קנדה מסר ביום שישי על 37 מקרים אפשריים של דלקת ריאות אסיאנית, שלושה מהם קטלניים.
