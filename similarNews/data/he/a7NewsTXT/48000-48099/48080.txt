

הבונקר של סדאם יכול לעמוד אפילו בפני הפצצות החדישות ביותר.

מהנדס גרמני אמר ביום ראשון, כי סייע בתכנון בונקר מתחת לאחד מארמונותיו של סדאם חוסיין בבגדאד בתחילת שנות השמונים, וכי בונקר כזה יכול לעמוד אפילו בפני ההפצצות הלא-גרעיניות החדישות ביותר.

המהנדס, קרל אסר, אמר בראיון טלפוני כי הבונקר יכול לשרוד אפילו הטלת פצצה גרעינית, כמו זו שהוטלה על הירושימה, במרחק של כ-200 מטר וחום של יותר מ-300 מעלות צלזיוס.

"יהיה קשה מאוד מאוד לפוצץ את הבונקר הזה אלא אם כן יפגעו בו ישירות בפצצה אטומית קטנה", הוסיף.

לדבריו, הבונקר נבנה מתחת לארמון הנשיאותי של סדאם, סמוך לנהר החידקל, וכי אינו חושב שהאמריקנים יוכלו לפוצץ אותו אפילו בעזרת הפצצות המדויקות החדישות שלהם. לדבריו, שטח הבונקר הוא יותר מ-1800 מ"ר, עובי תיקרתו כ-2 מטר ויש לו 2 מנהרות יציאה הבנויות על פי הסטנדרטים המערביים הקפדניים ביותר.

"אני לא חושב שהפצצות שיש לאמריקנים יוכלו לבונקר הזה. בונקרים כאלה נכבשים בדרך כלל רק על ידי כוחות קרקע", הוסיף.

אסר בן ה-45 אמר, כי עסק בתכנון מקלטי הגנה להגנה האזרחית של מינכן בתחילת שנות השמונים כשחברת אדריכלות, שאינה קיימת יותר, פנתה אליו וביקש שיעבוד כיועץ בפרוייקט העיראקי. יצויין כי באותה תקופה עבדו מדינות המערב ללא הפרעות עם משטרו של סדאם חוסיין, שנחשב אז כמחסום נגד איראן.

לדברי אסר, החברה "וריינגטה ורגשטאטן" היתה קבלן משנה של הקבלן הראשי, "בוסוואו אונד קנאואר", שהפכה מאז לחלק מתאגיד הבניה הגרמני הגדול "ולטר באו אג". הוא הוסיף כי תכנן את חלקו הגדול של הבונקר וארגן את העברת הציוד שהיה דרוש, כגון, מערכת לאספקת אוויר, גנרטורים ודלתות כבדות שנועדו לחסום חלקים שונים של הבונקר. הבונקר עצמו הושלם ב-1984 והעלות הכוללת של בנייתו היתה של כ-60 מיליון דולר.

אסר ציין כי לא פיקח על בניית הבונקר ולא ראה אותו לאחר השלמתו. עם זאת, נפגש עם סדאם חוסיין באביב 1984, כשביקר בעיראק ודיווח לבכירים עיראקים על המפרט הטכני שלו. לדבריו, סדאם היה לבוש בבגדים אזרחיים ולא נראה מרשים במיוחד במהלך הפגישה שנמשכה כשעה וחצי.

אסר אמר כי תוכניות הבונקר עדיין בידיו, אך אף אחד לא ביקש ממנו לראותן ולא תיחקר אותו אודותן. הוא לא הביע כל חרטה על הבניה, ואמר כי "זו הייתה רק עבודה".
