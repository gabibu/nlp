

מיום א' בבוקר יתקיימו עיצומים במשרדי ממשלה ובשירות הציבורי. לא תתקיים קבלת קהל ולא יהיה מענה לפניות טלפוניות במוסד לביטוח לאומי, במס הכנסה, בשירות התעסוקה, בבתי המשפט ועוד.
בבתי הספר יתחילו ללמוד ב - 9.00 בבוקר.

מיום א' בבוקר פותחים 50 אלף עובדי המדינה במשרדי הממשלה ובשירות הציבורי בעיצומים.

במסגרת העיצומים לא תהיה קבלת קהל, ופניות טלפוניות לא ייענו. עיצומים יהיו במוסד לביטוח לאומי, במס הכנסה, בשירות התעסוקה, במינהל מקרקעי ישראל, בבתי המשפט, במע"מ ובמיסוי מקרקעין.

העובדים מוחים על הכוונה לבצע שינויים במבנה חלק מהמשרדים.

על העיצומים החליטו במוצ"ש ראשי הועדים של משרדי הממשלה בפגישה משותפת בבית ההסתדרות.
במסגרת העיצומים יתחילו הלימודים בבתי הספר היסודיים בחטיבות הביניים ובבתי הספר העל יסודיים בשעה 9.00 .

החל מיום ג' צפויה שביתה כללית ברשויות המקומיות, בעקבות החלטת ראשי הרשויות מהשבוע שעבר. השביתה תימשך ללא הגבלת זמן.

במסגרת השביתה ברשויות יופסק איסוף האשפה, תושבת מערכת החינוך לרבות גני הילדים, תופסק עבודתם של פקחי החנייה ויושבתו שירותי הרווחה של העיריות. הלימודים בגני הילדים ובמוסדות לחינוך מיוחד יתקיימו בינתיים כרגיל.

ביום א' בצהרים יתכנס מטה המאבק של ההסתדרות בראשות היו"ר עמיר פרץ להחליט על המשך צעדי ההשבתה במשק בתגובה לתוכנית הקיצוצים עליה החליטה הממשלה.
