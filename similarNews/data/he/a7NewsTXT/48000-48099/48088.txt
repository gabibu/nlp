

לידיעת בעלי האוברדרפט: המזרחי גובה הריבית הנמוכה לעומתו דיסקונט גובה את הריבית הגבוהה ביותר.

בנק המזרחי הוא הבנק שגובה את הריבית הנמוכה ביותר מבין 5 הבנקים הגדולים במערכת, בעיקר בסעיפי עו"ש משכורת חריג ועו"ש רגיל חריג.

מדובר בריבית לבעלי (אוברדרפט) משיכת יתר חריגה.

לעומתו, בנק דיסקונט גובה את הריבית הגבוהה ביותר מלקוחותיו במערכת הבנקאית בסעיפי עו"ש משכורת חריג ועו"ש רגיל חריג.

כיוון שחלק גדול מלקוחות הבנקים, בעיקר הלקוחות הפרטיים, עומדים לעתים קרובות, במצב של חריגה בחשבונות עו"ש משכורת ועו"ש רגיל, החליט סגל אוניברסיטת דרבי בראשות דר' צבי סגל ויעקב בן עמי, להתמקד בעלויות הריבית החריגה של הבנקים בבדיקתם הכוללת.

מנתוני הריבית שפרסמו הבנקים בשבוע שעבר, לאחר הורדת הריבית של בנק ישראל, מתקבלת התמונה הבאה: ריבית חשבון חח"ד עסקי מאושרר ו/או חריג זהה כמעט לחלוטין בקבוצת 5 הבנקים הגדולים.
בחשבון חח"ד פרטי מאושר ו/או חריג בנק המזרחי הוא הזול ביותר וגובה 18.09% וריבית של 21.30% מתואמת בחריגה.

בנק דיסקונט ובנק לאומי הם היקרים ביותר בקטגוריית חח"ד פרטי מאושר ו/או חריג. דיסקונט ולאומי גובים 18.91% ריבית מתואמת בחח"ד פרטי מאושר וריבית חריגה מתואמת של 22.95% בחח"ד פרטי חריג, מדובר בשיעורי הריבית הגבוהים במערכת הבנקאית בסעיף חח"ד פרטי מאושר. גם בסעיף זה בנק המזרחי הוא הזול ביותר לפי בדיקת אנשי אוניברסיטת דרבי וכפי שתוכלו לראות בטבלה.

נמסר עוד, כי אנשי דרבי ביקשו לבחון במיוחד שני סעיפים "פופולריים" יחסית בקרב לקוחות הבנקים הפרטיים (בעיקר משקי בית) בשל המיתון והקשיים במשק והם: עו"ש משכורת חריג ועו"ש רגיל חריג. בנק המזרחי הוא הזול ביותר בסעיפים אלה וגובה 17.92% ריבית מתואמת על עו"ש משכורת חריג ו- 21.20% ריבית מתואמת בסעיף עו"ש רגיל חריג. בדרבי מציינים שבנק דיסקונט לעומתו גובה את הריבית הגבוהה במערכת 19.14% ריבית מתואמת בעו"ש משכורת חריג וריבית מתואמת של 24.94% בעו"ש רגיל חריג.

מדובר בשני סוגי החשבונות הנפוצים ביותר בקרב הציבור הפרטי והשכיר בארץ. גם בנק לאומי גובה ריבית גבוהה יחסית לשאר הבנקים בסעיפים אלה: 24.35% ריבית מתואמת בעו"ש רגיל חריג ו- 19.13% ריבית מתואמת בעו"ש משכורת חריג.

עוד צוין כי לדברי אנשי החוג למנהל עסקים של אוניברסיטת דרבי, חלק מהנתונים נבדקו ואומתו ישירות מול הבנקים ואחרים נאספו מהפרסומים הרשמיים של הבנקים. בנוסף, להערכת בנק ישראל, לפחות 50% מהחשבונות של משקי הבית נמצאים בחריגה מספר ימים בחודש ולעיתים אף לפרק זמן גבוה יותר.

דר' צבי סגל ויעקב בן עמי מבקשים להדגיש כי נתוני ריבית החובה המתואמת אינם כוללים עמלת הקצאת אשראי בשיעור של 1.5% לשנה ודמי ניהול קבועים בסך 150  לשנה במרבית הבנקים. אנשי דרבי מבקשים לציין כי שיעורי הריבית בחח"ד פרטי מאושר ו/או חריג גבוהים באופן חד משיעורי הריבית שנגבית מחח"ד עסקי מאושר ו/או חריג. בנוסף מציינים בדרבי כי שיעורי ריבית הזכות שמקבלים לקוחות פרטיים במערכת הבנקאית על סכומים של עד 25,000 ש"ח פיקדון מגיעים לכ- 8% ולעיתים אף פחות מכך. דבר זה מבליט בצורה חדה את הפערים בין ריבית הזכות לריבית החובה המתואמת ו/או החריגה שגובה המערכת הבנקאית.
