

במהלך שידור הרדיו השבועי האשים היום הנשיא בוש את המשטר העיראקי בביצוע עשרות מעשי זוועה נגד העם העיראקי ונגד שבויי מלחמה.

בוש אמר כי הכוחות העיראקיים רוצחים אזרחים מבני עמם המסרבים להילחם, מתעללים בשבויי מלחמה ומוציאים אותם להורג, ופותחים באש תחת חסות דגל לבן. "כל מעשה זוועה כזה מאשר את הצדק והדחיפות של הפעולה שלנו. נרדוף ללא רחמים אחר פושעי מלחמה אלה ונשפוט אותם במלוא החומרה", הוסיף.

עוד אמר בוש בשידור כי כוחות הקואליציה נמצאים במרחק של פחות מ-80 ק"מ מבגדאד וכי הם נלחמים ביחידות צבא עיראקיות "נואשות". "הכוחות האמריקניים וכוחות הקואליציה ממשיכים בהתקדמותם, ונמצאים כעת במרחק של פחות מ-80 ק"מ מבגדאד. המשטר, שבעבר הטיל אימה על כל עיראק, שולט כעת רק על חלק קטן ממדינה זו".

בוש מנה את ההישגים שהשיג הצבא האמריקני בעיראק. בין היתר הזכיר את טיהור המוקשים מנתיבי הים המובילים לדרום עיראק, ההשתלטות על נמל אום קאסר, אספקת ציוד הומניטרי, תפיסת יותר מ-600 בארות נפט ומניעת הצבא העיראקי משיגור טילים אל שכנותיה של עיראק ממערב המדינה.

"אנו לוחמים כעת נגד היחידות הנואשות ביותר של צבא הרודן. הקרבות עזים ואיננו יודעים כמה זמן יימשכו, עם זאת אנו יודעים את תוצאותיו של קרב זה: המשטר העיראקי יפורק מנשקו ויסולק מהשלטון", הדגיש.

בשעות הערב דווח כי הערים בגדד ומוסול מופצצות. מדיווחים המגיעים מבגדד נמסר על ארבעה פיצוצים חזקים במיוחד, ועל תקיפה מאסיבית של כוחות משמר הרפובליקה המוצבים מדרום וממערב לעיר.

הבוקר נמסר ש-30 מסוקי אפאצ'י תקפו את דוויזיית מדינה והרגו כ-50 חיילים עיראקיים. בנאסריה נמשכת הלחימה בין לוחמיו של סאדאם חוסיין לבין חיילים מארינס. כמו כן נמשכים הקרבות בין חיילים בריטיים לבין חיילים עירקיים בבצרה.

העתון "ניו יורק טיימס" פרסם כי גורמים בצבא ארה"ב דיווחו שסאדאם חוסיין מעביר נשק כימי לידי חיילי המשמר הרפובליקני המוצבים סביב בגדד וכן לאזור מערב עירק. המידע הגיע לידי האמריקנים במהלך חקירתם של אנשי צבא עירקיים שנפלו בשבי ומהאזנה לאמצעי התקשורת בעירק.

נמשכת ההערכה לפיה עם התהדקות הטבעת הצבאית סביב סאדאם חוסיין הוא יפנה לשימוש בנשק כימי ולפיכך גורמים בטחוניים בישראל העריכו כי גם בימים הקרובים לא תשתנה רמת הכוננות בארץ ולא ישונו ההנחיות לציבור בנוגע לחדרים אטומים ומסיכות האב"כ.

הגנרל ונסנט ברוקס מצבא ארה"ב אמר בתדרוך לעיתונאים המתלווים לכוחות הנלחמים בעירק כי ארה"ב אינה יודעת כמה משגרים וטילים יש בידי עיראק ומאלו סוגים. הוא הוסיף כי העיראקים ירו עד כה 12 טילי קרקע-קרקע, אך אף אחד מהם לא היה טיל סקאד.

"עם זאת", אמר הגנרל ברוקס, "העיראקים פיתחו טילים לטווחים ארוכים ולכן יש עדיין חשש לפגיעה במדינות האיזור". הקצין האמריקני הבכיר הדגיש כי הכוחות האמריקנים מאתרים את משגרי הטילים ומשמידים אותם זמן קצר אחרי הירי.
