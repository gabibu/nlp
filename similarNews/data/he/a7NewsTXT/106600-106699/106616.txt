

"הצבא סובל מהערכת חסר של עוצמת המשבר, מאות חיילים ידווחו לקציניהם שהם "פשוט לא מסוגלים". חייל שיתקשה לעמוד במראות העקירה והגירוש ביישוב אחד יסרב כשיגיע ליישוב הבא", כך אומר אחד מאלופי צה"ל.

האישור שנתן שר הביטחון, שאול מופז, ללוח הזמנים המקוצר לעקירת 22 ישובי גוש קטיף וצפון השומרון גורם שמשימת העקירה עוברת ברובה מהמשטרה לידי הצבא.

לדברי העיתונאי עמוס הראל מעיתון "הארץ", אין במטכ"ל כל הערכה מוסמכת על מימדי הסירוב הצפויים בקרב חיילי צה"ל שיתבקשו להשתתף בעקירה ובגירוש.

לטענת הראל, טען השבוע אחד מאלופי צה"ל, שהצבא סובל מהערכת חסר של עוצמת המשבר וכי מאות חיילים ידווחו לקציניהם שהם "פשוט לא מסוגלים". אחד החששות הוא מפני סחף לאורך הפינוי: חייל שיתקשה לעמוד במראות העימות ביישוב אחד יסרב כשיגיע ליישוב הבא, וכן הלאה. לעומתו, העריך אלוף אחד, על סמך שיחות של מפקדי יחידות עם חייליהם, כי היקף הסירוב יהיה מצומצם.

בצה"ל בדקו את רשימת החותמים על עצומת הסירוב, שאירגן מטה "חומת מגן" בראשות נועם לבנת, ובדקו לאלו יחידות משתייכים החותמים. המהלך ננקט כדי לברר באלו יחידות צפויה בעיה קשה יותר. ככל הידוע, רק אחד מחותמי העצומה נענש. המדובר בחייל שריון המשרת בחבל עזה, שנידון ל-21 ימי מחבוש.

המטה הכללי הוציא השבוע "פקודת היערכות" למפקדי היחידות, שמשמעותה בקשה להבהרות: במה כרוך קיצור לוח הזמנים מבחינת היחידות. בינתיים הוחלט על הטלת מפקדת אוגדה שלישית לביצוע העקירה. כמו מפקדת אוגדת הגולן, גם האוגדה השלישית תופקד על "המעגל הראשון", העקירה והגירוש עצמו כשאוגדת עזה, בפיקודו של תת-אלוף אביב כוכבי, תהיה אחראית למעגל השני - האבטחה מפני התקפות פלשתיניות. כמו מפקד אוגדת הגולן, תת אלוף גרשון הכהן, גם מפקד האוגדה השלישית הוא קצין שריון, תא"ל עוזי מוסקוביץ. "אנחנו מדברים על עשרות אלפי אנשים ואלפי כלי רכב שישתתפו במבצע הזה", אומר קצין בכיר שימלא בו תפקיד מרכזי. "עוד לא היה מבצע לוגיסטי בהיקף כזה בתולדות צה"ל, פרט למלחמות".
