

שתי קבוצות משקיעים יהודים מחו"ל רכשו באחרונה בחשאי את הבעלות על הקרקעות , המלונות והמסעדות ברחבת שער יפו. רוב המבנים ברחוב, הם בבעלות הכנסייה היוונית-אורתודוקסית שנים רבות, ועתה נמכרו על ידה



המסעדות, החנויות ושני המלונות הגדולים של כיכר שער יפו בירושלים העתיקה הם בעלי ציביון פלשתינאי בולט, לעיתים אפילו בוטה. במלון "אימפריאל" הוותיק שבלב הרחוב ניהל פייסל חוסייני פגישות מדיניות רבות. גם היום, לאחר מותו, משמש המלון כמקום מפגש של בכירים פלשתינים. אלא שכעת, ומבלי שאיש מהמנהלים של המלונות והחנויות במקום ידע על כך, עבר המתחם לידיים יהודיות.

המלון היה בעבר בבעלות יהודית: המלון היה בבעלות ובהנהלת משפחת אמדורסקי, ובין כתליו נערכו פגישותיהם של רבנים וגדולי ישראל רבים, מנהיגי התנועה הציונית, ואישים מרכזיים בגולה, שבאו לביקור בארץ.

העיתונאי קלמן ליבסקינד ממעריב מגלה כי שתי קבוצות של משקיעים יהודים מחו"ל רכשו באחרונה בחשאי בחזרה את הבעלות על הקרקעות באזור. רוב המבנים ברחוב, המשתרע על פני השטח שבין הכניסה לעיר העתיקה בשער יפו ועד לשוק הערבי, הם בבעלות הכנסייה היוונית-אורתודוקסית זה שנים רבות.

לנגד עיניה של קבוצת המשקיעים שרכשה את השטח תמורת מיליוני דולרים, ניצבה מטרה אחת ברורה: לגאול את אדמות ירושלים. העסקה עצמה בוצעה בחשאיות גמורה, כאשר חלק מהכסף הועבר באמצעות בנקים שונים באירופה. איש מהפלשתינים שמנהלים ועובדים במלונות ובחנויות שנמכרו, לא ידעו על קיומה. כעת חוששים גורמים בכנסייה שחשיפת העסקה תגרום קרע גדול עם ההנהגה הפלשתינית.

לאורך השנים לא הפריעה הכנסייה האורתודוקסית לפלשתינים לקיים את עסקיהם במקום בשלווה. מלון פטרה בניהולה של משפחת קרש הפלשתינית, ומלון אימפריאל שמנהלת משפחת אל-דג'אני, שני הנכסים המרכזיים שנמכרו בעסקה החשאית, הם מוקדים חשובים בחברה הפלשתינית של מזרח ירושלים. באימפריאל ניהל באחרונה סרי נוסייבה חלק מפגישותיו, ואף אירח במקום את איש השמאל הקיצוני יוסי ביילין.

מאחורי עסקת הענק עומד ניקולס פאפאדימס, המכונה ניקו. ניקו הוא יד ימינו של ראש הכנסייה, הפטריארך אירינאוס הראשון, והוסמך מטעמו לנהל את הנכסים ואת ענייניה הכספיים של הכנסייה.
ניקו חתם על העסקה החשאית הגדולה, שבמסגרתה מכרה הכנסייה את הבעלות על הנכסים בכיכר. עם ניקו חתם על החוזה עורך דין ישראלי, המייצג את שתי קבוצות המשקיעים היהודים שהחליטו לגאול את קרקעות עיר הקודש.

בשנה האחרונה מצבה הכלכלי של הכנסייה, השולטת באדמות רבות ברחבי ירושלים, הוא בכי רע. לפני שנה הסתיים הליך בוררות בין הכנסייה לחברת הבניה סדרון ואיש העסקים יורם עזרי, סביב תוכנית להקמת מלון על אדמות הכנסייה בשכונת אבו-טור, תוכנית שלא יצאה לפועל.

נשיא בית המשפט העליון לשעבר, השופט מאיר שמגר, פסק כי על הכנסייה לשלם לחברת סדרון סכום של כ-30 מיליון שקלים. אלא שהכנסייה לא שילמה את החוב, וחברת הבנייה הטילה עיקולים על קרקעות רבות שבבעלותה, ובהן גם אדמות מנזר מר אליאס בירושלים. בין היתר עיקלה החברה גם סכום של 1.46 מיליון שקל, התשלום האחרון שהעבירה קבוצת המשקיעים היהודים לכנסייה תמורת האדמות בשער יפו.




