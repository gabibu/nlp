

רבנות חיל האוויר החלה בשבוע שעבר בלימוד 'הדף היומי' המקובל בקהילות ובבתי הכנסת ברחבי העולם, גם בבסיסי החיל בחצור, בתל-נוף ובמחנה מטכ"ל. חיילי חיל האוויר הצטרפו ללימוד העולמי בדיוק עם תחילת המחזור החדש.
הדף היומי מאפשר ללמוד גמרא בכל יום בזמן לימוד קצר של כחצי שעה עד שעה בלבד, כדי לאפשר גם לעסוקים יותר ללמוד.

"הפצנו בדואר האלקטרוני את האפשרות ללמוד במסגרת הדף היומי, והתגובות היו מאוד נלהבות", אמר רב בסיס חצור, רס"ן יצחק הרפז. "מדי יום מתאספים כארבעים חיילים מהבסיס ללמוד את הדף היומי. זו הזדמנות לכל החיילים שעסוקים כל היום בענייני הצבא להקדיש מזמנם ללימוד הגמרא. החיילים לומדים את אותו הדף שנלמד ברחבי העולם ושומרים על אחדות העם היהודי", אמר הרב.
