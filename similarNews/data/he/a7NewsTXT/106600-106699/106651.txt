

רשת חנויות "מנטה" חתמה הסכם שיווק לתרופות ללא מרשם עם חברת "טלפארם"ובנוסף תמכור בחנויותיה גם ויטמינים ותוספים, טואלטיקה ומוצרי הגיינה.
חברת דלק נערכת לקראת עידן שיווק תרופות ללא מרשם בחנויות "מנטה", וחתמה בימים אלה, על הסכם עם חברת "טלפארם" העוסקת בשיווק והפצת תרופות ומוצרים סינרגטיים מתחומי הטואלטיקה והפרמצבטיקה.

במסגרת ההסכם, תשווק דלק ברוב חנויותיה תרופות ללא מרשם כגון כדורים לכאבי ראש, טיפות אף, טיפות עיניים וכו'. החידוש יהיה הרחבת הפעילות גם לתחומים נוספים כמו ויטמינים ותוספים , טואלטיקה, מוצרי הגיינה, וערכות לבדיקת הריון.

אלון מדמוני, סמנכ"ל מכירות קמעונאיות אמר כי שוק התרופות ללא מרשם מוערך בכ- 300-250 מיליון . אסף מידן מנהל תחום תרופות ללא מרשם בחברת "טלפארם", הדגיש כי "אנו רואים בחנויות הנוחות שבתחנות הדלק פוטנציאל רב כנקודות מפגש עם קונים אשר מעונינים למצוא מגוון פתרונות העונה לצורכיהם בסיטואציות כגון: טיולים, חום לילדים, הקלה בכאבים וכדו".

חנויות "מנטה", רשת החנויות של חברת דלק מונה כיום 31 חנויות ברחבי הארץ .
החנויות ממוקמות בתוך תחנות הדלק והן כוללות בית קפה ובית מאפה, לצד סופרמרקט קטן הכולל חטיפים מתוקים ומלוחים, מארזים של קפה ותה, מוצרי טיפול והיגיינה, מוצרי מזון וחיתולים לתינוקות, מוצרי טבק, עיתונים ומגזינים, יין ומשקאות חריפים, אביזרים לרכב ועוד.

