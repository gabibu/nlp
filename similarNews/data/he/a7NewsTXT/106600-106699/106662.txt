

אתמול אחה"צ התקיימה תהלוכת תחפושות ססגונית, בה השתתפו 85 פעוטות, ילדים ובני נוער, החוסים במעון על"ה בבני ברק, מרביתם על כסאות גלגלים, אשר עקב מוגבלויותיהם אינם מרבים לצאת מחוץ לכותלי המעון.

הילדים הובלו בלווי צמוד של צוות מטפלות, מורות וצוות פרה-רפואי לאולם ויזניץ בבני ברק, צפו במופע והשתתפו בתחרות תחפושות. צוות מפעילי תרבות הפנאי בעל"ה (עזר לילד הנכה) שם לו השנה למטרה לאפשר לילדי על"ה לחגוג את שמחת חגיגת הפורים ככל הילדים בארץ והחליטו על פרוייקט ייחודי "אמץ ילד".
במסגרת הפרוייקט, בו השתתפו 73 מטפלות, "אימצה" כל מטפלת ילד או שניים והכינה עבורו תחפושת, גם הפריטים והאביזרים השונים נרכשו מכספן.

"המבצע אמץ ילד הכניס את כל המערכת לאתגר, ההנחיה הייתה שהתחפושות תעשנה בעבודה עצמית" מסרה מנהלת מעון על"ה בבני ברק, רותי שמעוני "צוות תרבות הפנאי אינו מוכן להכניסנו לגמרי בסוד התחפושות מכוון שזו אמורה להיות הפתעה לילדים" אומרת שמעוני.

ובכל זאת, בין התחפושות שיראו במצעד הססגוני: שמש, מקסיקני, שתי בנות המחופשות לבובות בקופסה, "ילדה מהסרטים" (שהיא למעשה - הוא) נסיך ונסיכה, אברכים מחסידי ברסלב.

אף הטרנד החדש של תוכניות הטלביזיה הניתנות ע"י בכירי השפים לא פסח על התחפושת החביבה על אחת המטפלות אשר הכינה תחפושת ה"שף המעופף". מוכרת פיצות "הסתובבה" בין הקהל (בכיסא גלגלים) תמכור פיצות שהוכנו על ידי ילדי על"ה בחוג לכלכלת בית.

לדברי מנכ"ל רשת על"ה הרב יהודה מרמורשטיין "אנו בעל"ה מאמינים כי גם לילדים בעלי מוגבלויות קשות הזכות להנות ככל הילדים, חשוב לנו להוציא את כל ילדי על"ה מהמעון כדי שיחוו אף הם את תחושת השמחה ברחובות. העובדה שאנו מוציאים החוצה ילדים הזקוקים להשגחה רפואית צמודה מוכיחה כי הרוח מנצחת את הגוף".

