

ההפגנה בת"א אורגנה ע"י "שלום עכשיו", העבודה, יחד-מרצ ומימד ותואמה עם יועציו האסטרטגים של ראש הממשלה. הם עברו על המסרים, על נוסח השלטים, ועל המודעות: "יוצאים מעזה" ו"שרון, העם אתך תמשיך"


השמאל הקיצוני קיים אמש הפגנה דלת-משתתפים בכיכר רבין בתל אביב, בעד עקירת ישובי גוש קטיף.

בהפגנה מצא לנכון מזכ"ל שלום עכשיו, יריב אופנהיימר, לאיים באלימות: "מי שרוצה מלחמת אחים חייב לדעת: אנחנו מוכנים לקרב".

העיתונאי יוסי ורטר גילה בעיתון "הארץ", כי ההפגנה מתואמת עם יועציו האסטרטגים של ראש הממשלה. הם עברו על המסרים, על נוסח השלטים, ועל המודעות "יוצאים מעזה" ו"שרון, העם אתך תמשיך".

לדבריו, אנשיו של ראש הממשלה לא אהבו את ההפגנה אף שהיא נועדה לתמוך בשרון ובהתנתקות, משום שלא רצו זיהוי כה מופגן של השמאל עם שרון. ואולם המארגנים, אנשי "שלום עכשיו", העבודה, שינוי, יחד-מרצ ומימד התעקשו לקיים אותה. ורטר מספר כי לאנשי ראש הממשלה היתה רק בקשה אחת מהנואמיםבהפגנה: לא לחבק את שרון יותר מדי.

המארגנים נתקלו בקשיים רבים למימון ההפגנה והצליחו לגייס כ 200 אלף דולר, רובם בחו"ל. כנראה מהאיחוד האירופי וגופי שמאל נוספים המעוניינים בעקירת גוש קטיף. אנשי יחד-מרצ אף פירסמו כי הם זקוקים לעזרת אוהדיהם, בצמתים המקדימים להפגנה הגדולה - בהפצת חומרים, תליית שלטים ואיוש צמתים. וביום ההפגנה הגדולה להקמת מתחם ולהחזקת שלטים.

בשטח ההפגנה נרשמה נוכחות דלה במיוחד. המשטרה מעריכה כי רק כמה אלפים הגיעו.

בין המפגינים, בלט דווקא אזרח שהגיע מסיבות אחרות לגמרי. אבי פרחן, מעקורי ימית, הגיע וחילק עלונים נגד תוכנית העקירה והגירוש שכותרתם - "לעצור את הטעות". בעלונים הסביר כי גוש הישובים שמצפון לקו הירוק לא היה מעולם בשליטה מצרית. במהלך הצעדה לכיכר דיזנגוף פגש פרחן את ח"כ יולי תמיר, טפח על שכמה, ואמר: "אני מעוניין לעצור את הטעות שאת עושה".

מועצת יש"ע אמרה בתגובה כי "הכישלון המביך של הפגנת השמאל מוכיח שרוב אזרחי מדינת ישראל מתנגדים לתוכנית שרון". בהודעה שפרסמה נאמר: "שלא כהרגלם, בחרו ארגוני השמאל לקיים עצרת ללא הופעות של אמנים, ורק אלפים בודדים הגיעו לתמוך ברעיון הנסיגה. המארגנים דאגו לקיים את העצרת בכיכר דיזינגוף ולא בכיכר רבין, שם הייתה בולטת עוד יותר הנוכחות הדלילה".

ברקע ההפגנה - מתיחות גדולה בין מפלגות השמאל הקיצוני העומדות מאחוריה לבין מפלגת שינוי, שחברי סיעתה לא ישתתפו וינאמו למרות תמיכתה בעקירה ובגירוש. יו"ר יחד יוסי ביילין, תקף מוקדם יותר את יו"ר שינוי, יוסף לפיד, על ההחלטה לא לאפשר לח"כים משינוי להשתתף. "התנהגותו המבישה של לפיד", אמר, "מזכירה את הדרך שבה מנע מחברי הכנסת של שינוי להצטרף ליוזמת ז'נבה למרות שהיו חלק מהמשא ומתן. הדבר מציב אותו כאדם ציני, שהרצון לראות התקדמות מדינית באזורנו הוא ממנו והלאה".

משינוי בתגובה נמסר כי "סיעת שינוי קיבלה בישיבתה ביום שני החלטה שלא להשתתתף בהפגנה שמארגנות תנועות השמאל, משום שינוי היא מפלגת מרכז ולא שמאל ומשום שלא התייעצו עם שינוי על קיום ההפגנה, תוכנה או סיסמאותיה". עוד נמסר כי "שינוי אינה זקוקה לא לביילין ולא לעבודה כדי לגנות את ההסתה של הקיצוניים וכדי לתמוך בהתנתקות".

מתנועת השמאל הקיצונית "גוש שלום" נמסר, כי במהלך ההפגנה יחלקו פעילי התנועה מדבקה עם הסיסמא "אין לי אח מתנחל", "גוש קטיף היום - אריאל ובית אל מחר". לדברי ראשי התנועה, "החלטנו להגיע להפגנה, למרות ששרון ממשיך בפעילות התנחלות ברחבי הגדה המערבית, כדי להדגיש את המסר שאין די ביציאה מרצועת עזה, צריך לסיים את הכיבוש כולו".
