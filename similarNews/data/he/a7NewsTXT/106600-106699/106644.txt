

בטקס הענקת מלגות בטכניון בחיפה, שנערך שלשום, אמר ממלא מקום נגיד בנק ישראל, דר' מאיר סוקולר, כי "הסביבה החוקית שבה פועל בנק ישראל מיושנת וראוי לשנותה על מנת להתאימה למציאות החדשה". לדבריו, חקיקת חוק חדש לבנק ישראל תביא לצירוף ישראל למדינות רבות שעשו זאת בהצלחה בשני העשורים האחרונים. חקיקה כזו תעגן את העצמאות בפועל שממנה נהנה היום בנק ישראל - הנובעת משינויי התפיסה שחלו במחשבה הכלכלית ובניסיון שהצטבר בניהול מדיניות הריבית בישראל וברחבי העולם.

סוקולר מדגיש כי חקיקה חדשה לבנק ישראל, כמו במדינות שכבר עשו זאת, חייבת לכלול את הרכיבים הבאים: א) קביעת יציבות מחירים כיעד המרכזי של מדיניות הריבית עפ"י היעד של הממשלה; ב) מתן העצמאות לצורך הפעלת כלי המדיניות כדי להשיג את היעד שייקבע; ג) הקמת מועצה מוניטרית מורכבת מאנשי מקצוע, בלתי תלויים בממסד העסקי או הפוליטי, שתחליט בתחום המדיניות של הבנק; ד) מיסוד מערכת של דיווחיות ושקיפות כלפי הממשלה, הכנסת והציבור.

לטענתו, אין כל סתירה בין ההתמקדות בשמירה על יציבות המחירים לבין מטרות בתחומי התעסוקה וההשקעות. זאת, משום ששמירה על יציבות המחירים היא תנאי לצמיחה בת-קיימא של המשק, לתעסוקה גבוהה ולשיעורי השקעות לאורך זמן. ראוי שבחוק החדש של בנק ישראל תוצב במפורש יציבות המחירים כיעד המרכזי של הבנק ובכך יימנעו ספיקות כלשהן בעניין ותוגבר אמינותה של מדיניות הבנק. אמינות גדולה יותר מאפשרת יותר דרגות חופש לבנק המרכזי כדי לתמוך גם בתחום הצמיחה ארוכת הטווח, מבלי לסכן את יציבות המחירים.

לדברי ד"ר סוקולר חוק חדש לבנק ישראל יבטא ויעגן אחת ולתמיד את המציאות הכלכלית החדשה שהשיג המשק הישראלי בשנים האחרונות: החופש המוחלט שניתן לבנק ישראל בהפעלת שיקול דעתו לגבי הכלים השונים העומדים לרשותו כדי לשלוט בכמות הכסף במשק ובכך לעמוד ביעד בתחום המחירים והעובדה ששוק מט"ח מתנהל ללא מעורבותו של בנק ישראל מזה כעשור, הוסר משטר הפיקוח על מט"ח ושער החליפין נקבע בשוק עפ"י כוחות ההיצע והביקוש.

בנאומו התייחס סוקולר גם להקמת מועצה מוניטרית, ולטענתו היא חשובה כמערכת של איזונים בתחום קביעת המדיניות בבנק מרכזי עצמאי. "בהקשר זה חשוב במיוחד ליצור מנגנון שיבטיח את בחירתם של אנשים מתאימים לגוף זה, שיהיו נטולי אינטרסים זרים ולא יוכלו לבוא מהסקטור העסקי, הממשלתי או הפוליטי".

הוא ציין כי בנק ישראל עובד בשיתוף פעולה עם משרד ראש הממשלה ומשרד האוצר בהכנת חקיקה חדשה לחוק בנק ישראל, "שתהיה מושתתת על העקרונות שנמנו, ותקדם את מדינת ישראל ואת כלכלת ישראל כברת דרך חשובה נוספת לעבר משפחת המדינות והכלכלות המודרניות. החשיבות שבכך לחיי האזרחים היא בהבטחת מסגרת נאותה לניהול אסטרטגייה מקרו-כלכלית לממשלה ולבנק ישראל - שמטרתה ליצור צמיחה ותעסוקה לאורך זמן, כתנאי בסיסי לשיפור ברמת החיים וברווחת האזרחים. אסטרטגייה כזו תספק את המשאבים הדרושים ואת המסגרת הנכונה לניהול מדיניות רווחה שתטפל באוכלוסיות החלשות ולא תשאיר אותן מאחור".


