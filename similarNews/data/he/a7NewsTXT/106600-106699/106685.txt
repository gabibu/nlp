

הסכם שיתוף פעולה בין הדואר הצרפתי LA POSTE לבין החברה הישראלית א.מ.א. אייר מייל אקפסרס בע"מ נחתם השבוע בישראל.

אתר חדשות הספנות "port2port" מדווח כי במסגרת ההסכם קיבלה החברה הישראלית זיכיון בלעדי לשילוח ודיוור בינלאומי מישראל לכל יעד בעולם, באמצעות הדואר הצרפתי, כולל למדינות שלישראל אין יחסים דיפלומטיים כגון מדינות ערב וכו'.

לדברי מנכ"ל א.מ.א. אייר מייל אקספרס בע"מ שלומי עיני, במסגרת שירותי החברה בישראל, והדואר הצרפתי, מבטיחה החברה ליצואן הישראלי שקיפות מלאה לכל תהליך הדיוור, זאת דרך המרכז הלוגיסטי הגדול אשר בפריס.

כמו כן, החברה מציעה שירותי ערך מוסף אשר ישחררו את היצואן ממטלות המשלוח כגון עיטוף בניילון, הפקת מדבקות נמען, מיון ועוד.

החברה הישראלית מציעה שני סוגי שירותי דואר בינלאומיים: שירותים מהירים בזמני מסירה מהירים ושירותי דואר סטנדרטים והכל בהתאם לדרישות היצואן, תקציבו, וזמני המסירה הנוחים לו.

א.מ.א.אייר מייל אקספרס בע"מ היא חברה פרטית בעלת היתר מטעם משרד התקשורת להובלת והפצה של דואר בינלאומי מישראל לחו"ל, והיא חברה פרטית מובילה בישראל לדואר כמותי יוצא ממדינת ישראל, המתחרה ברשות הדואר הישראלי.

הדואר הצרפתי LA POSTEנחשב לאחד מבתי הדואר הגדולים בעולם, למעלה מ-330,000 עובדים מהם כ-100,000 דוורים בצרפת בלבד. הדואר הצרפתי הוא הארגון העסקי הגדול ביותר בצרפת.


