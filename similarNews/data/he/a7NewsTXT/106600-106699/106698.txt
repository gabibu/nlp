

בנק הפועלים תורם מליון שקל למוזיאון ישראל לכבוד מלאת למוזיאון 40 שנה ולכבוד התערוכה "יופי של ספר" שתיפתח בראש חודש אייר. תהא זו התרומה הגדולה ביותר שנתקבלה בארץ למימון תערוכה כלשהי.

לדברי הבנק, בשנה האחרונה הוא נרתם למבצע עידוד הקריאה בארץ, ואף יזם פרוייקט "תקרא תצליח". כשנודע להנהלת בנק הפועלים דבר התערוכה במוזיאון שנושאה העיקרי הוא יופיו של הספר ומקומו בתרבות ובאמנות, הוחלט על התרומה.


"בתרומתו זו הבנק משמש סמל ומופת לחסות שנותנת קהילת העסקים בישראל לאירועי תרבות. המוזיאון מתברך גם בשיתוף המטרות בינו ובין הבנק המשיק בימים אלה את המיזם "תקרא תצליח", לקידום התרבות בישראל", אומר בתגובה ג'יימס סניידר מנכ"ל מוזיאון ישראל.

המוזיאון חוגג השנה את שנת ה-40 להיווסדו בסדרת תערוכות שתדגיש את עושרם של האוספים שבנה בארבעים שנות קיומו ואת המגוון הרחב שלהם. התערוכות יוצגו במסגרת הנושא רחב ההיקף "יופי וקדושה" ויבליטו את אופיו האינציקלופדי של המוזיאון, המחזיק באוספיו יצירות ופריטים מהתקופה הפרהיסטורית ועד לאמנות עכשווית. סדרת התערוכות תדגיש את העובדה שהמוזיאון הוא משכנם של אוצרות תרבות חשובים במיוחד, המקנים לו את מעמדו היחידאי בירושלים, בארץ ובעולם.

התערוכה "יופי של ספר" תציע מבט אחר, ייחודי ומרתק אל יופיים של הספרים. התערוכה, שתוצג באגף הנוער כתערוכה שנתית רחבת-היקף , תגלה את הקסם, הדמיון, העונג והמגוון שבספרים, ותנסה לנפץ כמה מן המיתוסים שנקשרו לספרים ולפוגג חשש כלשהו ביחס אליהם. התערוכה תעסוק ב:
- תולדות הספר החל בפפירוס ובכתיבה על מגילות, עבור להמצאת הדפוס ולפקסימיליה וכלה באינטרנט.
- ייצור ספרים ותהליכים של עיצוב הספר וכריכתו.
- סוגי ספרים שונים מספרי המיניאטורה ועד ספרי ענק, ספרי כיס, ספרים פופ-אפ, ספרים בכתב ברייל, ספרים נדירים, ספרי קודש וספרי אמן, ספרים מאויירים וספרים ישנים ומעוררי נוסטלגיה.
- עבודות אמנות המבוססות על ספרים, מושפעות מספרים, או העושות שימוש בספרים כחומרי הגלם של האמן.
- ספרי אמן של אמנים מהארץ ומחו"ל.

התערוכה תציע פינות פעילות, פינות קריאה והאזנה, סביבות אינראקטיביות יצירתיות ותלווה באירועים רבים, בחסות פרוייקט "תקרא תצליח" של בנק הפועלים. מן המוזיאון מקווים כי התערוכה והפעילות שהיא תציע, תקרב מחדש ילדים ומבוגרים אל הספר ותחבבו עליהם.




