

צה"ל והמשטרה ניסו השבוע לאפשר למשפחת מחבלים לשוב ולהתגורר בתוך השכונה היהודית "אברהם אבינו" בחברון. זאת, בעקבות פסיקת בג"ץ בעניין.

כוחות הביטחון הגיעו לשכונה וניסו להתחיל בבנית חומה שתחצוץ בית בית המחבלים, בית משפחת שרבתי, ובתי השכונה היהודית. בעקבות מחאות תושבי המקום נמנעה כרגע בניית החומה.

לדברי ועד היישוב היהודי בחברון, הבית היה חלק מהרובע היהודי העתיק ,שנחרב ונשדד ע"י הערבים אחרי טבח הקהילה היהודית בפרעות תרפ"ט (1929), ועל פי עדויות ניצולים, בני שרבתי בעצמם היו מעורבים בפרעות.

הועד מציין כי משפחת שרבתי שנכנסה למקום היתה מעורבת עמוקות בארגוני טרור, בחיפוש בבית נמצאו אמצעי לחימה, תעודות ומסמכים הקושרות את בני הבית לארגוני טרור. מבית המשפחה בוצעו תצפיות מודיעיניות ומספר נסיוניות פיגוע כלפי השכונה, כולל השלכת מטענים לעבר חצר גן הילדים הצמוד אליו. המשפחה הורחקה מהבית בעקבות גל פיגועי חדירה באזור חברון ובשל חשש בטחוני ממשי.

לדברי תושבי חברון, היזמה לפניה לבג"ץ באה מצד ארגוני שמאל זרים וארגונים עויינים, כפרובוקציה מכוונת נגד היישוב היהודי ובטחונו, והעובדה שבג"ץ הורה להחזיר את המשפחה למקום מעידה פעם נוספת כי לעיתים קרובות פסקי בג"ץ גורמים לסיכון ולהפקרת חיים, כמו פסק הבג"ץ המעכב את בניית הגדר, הפסק שמנע הריסת בתי מחבלים בציר כיסופים שמהם נרצחו לאחר מכן יהודים רבים, והפסק שמנע גירוש מחבלים. "פסק זה אינו צודק ומסכן חיים", אומרים תושבי חברון, ו"אנו איננו מוכנים לקבל את גזר דין המוות של בג"ץ".

עוד מוסיף ועד יהודי חברון ומדגיש כי בעיר יש רכוש יהודי ובתים יהודיים רבים שאליהם נמנעת כניסת יהודים מסיבות "בטחוניות". "האם זה מוגזם לדרוש שכניסת משפחת מחבלים עויינת אל תוך היישוב היהודי לא תאופשר מסיבות בטחוניות אמיתיות וחמורות פי כמה?", שואל ועד התושבים.

