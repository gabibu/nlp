

לפני כשבוע, קיבל מנהל המרכז הרפואי שיבא פניה מנשיא גיניאה המשוונית לקבלת סיוע רפואי לטיפול במגיפת הכולירה המשתוללת במדינה מזה כחודש.

פרופ' זאב רוטשטיין מנהל המרכז הרפואי שיבא ומשרד הבריאות בעצה משותפת עם משרד החוץ, החליטו להיענות לבקשת ממשלת גיניאה ולהוציא בדחיפות משלחת סיוע הומניטרי רפואי לתושבי מדינת גיניאה המשוונית.

בראש המשלחת עמד פרופ' אלי שוורץ, מנהל השרות למחלות טרופיות ורפואת מטיילים במרכז הרפואי שיבא, ואיתו נסעו עוד 3 אנשי צוות רפואי הכולל רופאים ואחיות מביה"ח.

המשלחת לקחה עימה ציוד רפואי לטיפול כשמשימתה היתה לטפל במאות מקרי המחלה המאובחנים מידי יום במדינה ולעזור בבלימת המגיפה.

פרופ' אבי ישראלי מנכ"ל המשרד, ציין כי הוא רואה ביציאת המשלחת "אקט הומניטרי חשוב המשקף את הרצון של כולנו לעזור, להתנדב ולסייע לאזורים מוכי אסון, המאפיין את מדינת ישראל בכלל ואת שיבא בפרט".

המשלחת מיקמה עצמה בביה"ח בגיניאה מלאבו, ובמשך שבוע ימים לקחה חלק בטיפול בחולים בעזרת ציוד רפואי שנשלח מהארץ ועסקה בייעוץ לממשלה לנקיטת צעדים לבלימת התפרצות המחלה. בסיום אותו שבוע נרשמו באזור מקרים בודדים בלבד של המחלה לאחר שיא עם 400 מאושפזים ביום. בנוסף החלה שם פעילות הסברתית בקרב האוכלוסייה באזורים הנגועים על מנת למנוע המשך התפרצות.

פרופ' שוורץ מדגיש כי כולרה היא מחלה הנגרמת ע"י חיידק המועבר בד"כ דרך מים או ירקות מזוהמים במי שפכים. באזור הנגוע השפכים מוזרמים לנהר העובר בין שכונות העוני ומהווה גם מקור למי השתייה שלהם. עקב זאת ראתה המשלחת חשיבות רבה בפעילות הסברתית בשכונות אלה, והסברת הצורך בהרתחת מים לפני שתייתם ואכילת ירקות מבושלים. כמו כן הופעל לחץ על שלטונות הבריאות המקומיים לאספקת מים עם כלור. צעד אשר לא תמיד מובן מאליו במדינה זו.

הפעילות הישראלית זכתה לתהודה תקשורתית במדינות אפריקה ואירופה, אשר ציינו את הנכונות הישראלית לשלוח גם צוותים רפואיים ולא רק ציוד רפואי.



