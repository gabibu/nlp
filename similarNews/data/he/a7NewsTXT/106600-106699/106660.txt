

מחקרים חדשים קובעים כי אכילת ביצה אחת ביום טובה לבריאות - כך מסר ד"ר רמי לם מהמועצה לענף הלול.

עד לא מזמן נהגו מומחים שונים להזהיר את הציבור מפני אכילת ביצים משום שאלו מכילות כולסטרול העלול להגביר את הסיכון למחלות לב. אולם מחקרים מדעיים שנעשו באחרונה הוכיחו כי אין למעשה כל קשר בין אכילת ביצים לבין הסיכון ללקות במחלות לב בקרב אנשים בריאים.

אחד המחקרים, שנערך ע"י פרופ' מאיר שטמפפר מאוניברסיטת הרווארד, קבע כי אין קשר משמעותי בין אכילת ביצים לבין התפתחות מחלת לב או שבץ מוחי.עבודתו של פרופ' שטמפפר התבססה על שני מחקרים אפידמיולוגים גדולים: אחד מהם כלל 80 אלף נשים בריאות שמעולם לא סבלו ממחלות לב, מסוכרת או ממחלות רלוונטיות אחרות,ומחקר נוסף כלל 40 אלף גברים ממקצועות הרפואה.אחת השאלות במחקר בחנה כמה פעמים בממוצע בשבוע צרכו המשתתפים ביצים במהלך השנה האחרונה.

תוצאות המחקר הראו כי אין עלייה ברמת הסיכון למחלות לב ושבץ מוחי בקרב אלה שאכלו ביצים מדי יום לעומת אלה שאכלו ביצים לעתים נדירות. יוצאים מן הכלל במחקר זה היו חולי הסוכרת: בקבוצה זו נמצא כי צריכה מרובה של ביצים העלתה את הסיכון למחלת לב בצורה מובהקת.

שני מחקרים נוספים שנערכו בארה"ב רק חיזקו את הטענה כי צריכה מרובה או מועטה של ביצים בקרב אוכלוסייה בריאה אינה קשורה להגברת הסיכון ללקות במחלת לב. אומנם נמצא שלאחר אכילת ביצה נרשמת עלייה מסוימת בכולסטרול ה"רע" (HDL) והיחס בין הכולסטרול הכללי לכולסטרול ה"טוב" משתפר. לדברי ד"ר רמי לם מהמועצה לענף הלול, "שלושת המחקרים הראו כי אין קשר בין צריכת ביצים לבין מחלות לב או שבץ מוחי בקרב אנשים בריאים. לפיכך צריכת ביצים מתונה יכולה להיות חלק מתזונה מאוזנת בקרב אוכלוסייה בריאה".

ד"ר לם הוסיף כי "חשוב לשלב ביצים בתפריט השבועי, היות וביצים מכילות מרכיבים תזונתיים חשובים החיוניים לבריאות האדם, כגון: חלבון איכותי וזמין, חומצות אמינו, ויטמינים וחומרי קורט. הגיע הזמן להיפרד מהסטיגמה שאכילת ביצים גורמת מחלות לב בקרב אנשים בריאים". במועצת הביצים האמריקנית החליטו לפרסם את תוצאות המחקרים בקרב הציבור תחת הסלוגן: An Egg A Day Is Ok .


