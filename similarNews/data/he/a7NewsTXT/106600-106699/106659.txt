

התערוכה "פנים להתנגדות - נשים בשואה" מביאה את סיפורי חייהן ותיאורי פועלן של כמה עשרות נשים בתקופת מלה"ע 2 ותקופת השואה. התערוכה מקיפה את כל צורות ההתנגדות שננקטו, ואת חלקן של הנשים בהן, בכל מקום שאליו הגיעו המלחמה, השואה והדיכוי הנאצי.

התערוכה בנויה מ-10 יחידות, בכל יחידה כ-10 פאנלים, כל יחידה מוקדשת לנושא מוגדר: החיים בגטאות, במחנות העבודה וההשמדה, בדרכים וברכבות, ביערות ובפרטיזנקה, וכיו"ב. יחידות אחרות מביאות את סיפורי הנשים שהתגייסו לצבאות בנות הברית ולחמו בנאצים כחיילות, ויחידה נפרדת מספרת את סיפורן של הצנחניות הארץ-ישראליות, שנרצחו בידי הנאצים ועוזריהם בשליחותן באירופה.

יחידה שלמה הוקדשה לסיפוריהן של אחדות מנשים אלה, שגברו על הדיכוי ושרדו את המלחמה, והקימו מחדש חיים מלאי יוזמה ויצירה.

בראשית המלחמה היתה דאגתן המרכזית של הנשים הבטחת המשך חייה ושלמותה של המשפחה. מאוחר יותר, במחנות העבודה וההשמדה, היה המאבק על שמירת צלם האדם ותחושת הנשיות שנגזלו מהן. מנין לקחו נשים אלה, כרוז'ה רובוטה וחברותיה, את כוחות הנפש לשרוד, לשמור על כבודן כבני אנוש וכנשים - ועם זאת לקחת חלק בפעילויות מחתרת, בהברחת נשק ואבק שרפה, ולעמוד בעינויי התופת שנגזרו עליהן שנתפסו - מבלי להיכנע, מבלי להסגיר את החברים-למחתרת?...

נשים בגטאות, כצציליה סלאפק, נרתמו למאמץ לסייע במזון, בחינוך, בסיוע לפליטים ולמי שנותרו חסרי כל. אלו שהבינו כי העם היהודי יועד להשמדה, כחסיה בילצקי-בורנשטיין, בחרו להצטרף למחתרת ולמאבק המזויין. הן היו שותפות לכל הלבטים, לכל הדילמות, לכל ההכרעות - ולכל דרכי הלחימה.

כשנמצאה האפשרות, נתקבלה ההחלטה והלוחמים יצאו ליערות - יצאו נשים עמהם והצטרפו, כויטקה קמפנר-קובנר ורוז'קה קורצ'ק, נשק בידיהן, ללוחמה הפרטיזנית. התנגדות על רקע לאומני, שוביניסטי וגזעני קמה נגדן, אך הן לא ויתרו.

אי אפשר לספר את סיפורי נסיונות ההצלה שנעשו בארצות השונות, בידי גופים שונים ובידי יחידים, את סיפורי חסידי אומות העולם, את סיפור קבוצת הצנחנים, בלי סיפורי הנשים שלקחו חלק בהם: גיזי פליישמן - שעמדה בראש "קבוצת העבודה" להצלת יהודי סלובקיה (ונספתה באושוויץ), מריאן כהן - שהבריחה ילדים מצרפת הכבושה לשווייץ ה"נייטראלית"(ועונתה עד מוות בידי הגסטאפו), חנה סנש וחביבה רייק שצנחו בארצות הכבושות וסייעו בכל דרך ליהודים מחפשי ישע (ונורו למוות בידי הנאצים ומשתפי הפעולה עמם).

והמסכת מסתיימת בסיפורי הנשים שקמו מהאפר ופנו אל חיים חדשים, המשלבים את מיכוות העבר עם החתירה אל חיי יצירה חדשים - חייקה גרוסמן, לוחמת המחתרת, שהיתה סגנית יו"ר הכנסת, יהודית ארנון, אסירה באושוויץ, שהקימה את להקת המחול הקיבוצית, חסיה בילצקי-בורנשטיין, שפתחה בית ליתומי המלחמה והביאה אותם בדרכי אירופה ודרך קפריסין לישראל, ומרים רז - שנותרה יחידה ממשפחתה ובני קהילתה והקימה להם אנדרטה באתר רציחתם.

כל אלה מובאים בתערוכה בתמונות ובמיסמכים, חומר ארכיוני ותיעודי, שנאסף בעמל רב מארכיונים רבים וממקורות פרטיים בישראל ובחו"ל. עדויות חדשות שטרם תועדו ניגבו, תועדו והן מובאות כאן.

מסיפורי התערוכה:

אנה בראודה
היתה רופאת-ילדים ומנהלת בי"ח לילדים בווארשה. כשהוקם הגטו המשיכה בתפקידה, שבו ניסו ככל האפשר לשמור על רמת טיפול רפואי לילדים. השתתפה בצוות המחקר של מחלת הרעב בגטו, שמסקנותיו היו, שהראשונים שנפגעים מהרעב הם הילדים, ולמעשה לא נותרו בגטו בשנת 1942 ילדים למטה מגיל 3. לאנה בראודה היתה האפשרות לעבור לצד הארי ולהסתתר, אבל היא בחרה לוותר על אפשרות זו, הסיכוי להישאר בחיים, לאנשים צעירים ממנה, והיא נשארה בגטו ונספתה בימי מרד אפריל 43.

טוסיה אלטמן
טוסיה היתה חברת השומר הצעיר. בפרוץ המלחמה, והיא חברת ההנהגה של התנועה, עברה לווילנה שהיתה אז איזור חופשי שאיפשר עלייה לא"י. על אף זאת היתה הראשונה שחזרה לווארשה והתחילה לארגן בה פעילות תנועתית חינוכית. במסגרת זו נסעה ממקום למקום תוך סיכון אישי רב, וכך יצרה קשר בין הערים השונות שתחת הכיבוש. כשהתקרבה שעת המרד החליטה להישאר עם חבריה בגטו, ועסקה בהשגת נשק לארגון היהודי הלוחם (אי"ל). היתה בבונקר במילא 18, נפצעה, והצליחה לצאת ממנו עם קבוצת הניצולים דרך תעלות הביוב. נספתה בשריפה בביהח"ר לצלולויד.


אדלייד האוטבל
רופאה-פסיכיאטרית צרפתייה (לא יהודיה), חברת המחתרת. נתפסה, וכבר בכלא החלה לעזור לנשים יהודיות ונשלחה לאושוויץ כ"אוהבת יהודים". כרופאה סופחה ל"בלוק הניסויים", אך סרבה לקחת חלק בהם. היא טיפלה בנשים ודאגה להן לאחר הניתוחים שעברו. כשהוחזרה לבירקנאו, אמרה לחברותיה-לצריף, ש"אם נגזר עלינו למות - נמות כבני אדם", ולמעשה ארגנה את החיים בצריף במסגרת של דאגה ועזרה הדדית. לאחר השחרור העידה במשפט נגד הרופאים שפעלו באושוויץ, וזכתה להוקרה רבה מבית המשפט. חסידת אומות העולם.


לילי ליטבק
בתחילת המלחמה, סרבו הרוסים לגייס נשים לצבא האדום, בטענה, ש"מצבה של אמא-רוסיה לא גרוע עד כדי כך"). כשנשברה ההתנגדות (המצב הורע, כנראה) הוקמה יחידת טייסות, שכל התפקידים בה מולאו בידי נשים. המטוס שטסו בו היה "יאק", ועל אף אי-התאמתו לתקיפה, מצאו הבנות-הטייסות דרכים להשתמש בו למטרות תקיפה. על כן כונו בפי הגרמנים "מכשפות הלילה"). לילי ליטבק, יהודייה במוצאה, אהבה פרחים, וציירה על מטוסה את פרח הליליה הלבנה, וכונתה "הליליה הלבנה". היא הפילה כמה מטוסים גרמניים, שטייסיהם לא האמינו שאשה היא שהפילה אותם, ועל כן הפכו אותה למטרה מיוחדת.

באחת ההתקפות באיזור האוראל תקפו אותה 18 מטוסים גרמניים, זיהו אותה (על פי סמל הליליה הלבנה) והפילו את מטוסה. גופתה נמצאה רק בשנת 1995, ורק אז הובאה לקבורה וזכתה בתואר "גיבורת ברית המועצות" מידי גורבאצ'וב.

בתערוכה זו נפגוש קבוצה קטנה של נשים, המייצגות היבטים שונים של תקופת מלחמת העולם השניה והשואה.

סיפוריהן של נשים אלה, המובאים בתערוכה, הם רק חלק קטן מעולמן של הנשים היהודיות באותם ימים, וכך הם מכוונים אותנו להמשך המחקר ההיסטורי, להרחבתו, ולהעמקת הבנתנו את מה שהתרחש.

