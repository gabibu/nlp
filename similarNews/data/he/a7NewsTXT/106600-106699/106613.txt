

לממשלה אין עדיין רוב אפילו בוועדת הכספים של הכנסת, שחייבת לאשר את הצעת התקציב לפני שהוא מועבר לקריאה שנייה ושלישית במליאת הכנסת. כ-67 ח"כים מתנגדים לתקציב, רוב חברי הכנסת של שינוי ו-13 מן הליכוד.


בלשכת ראש הממשלה אריאל שרון מעריכים, כי לא ניתן יהיה לדעת בוודאות את גורל התקציב "עד לרגע האחרון". שרון, מתכוון להגביר בשבוע הבא את מאמצי השכנוע מול ראשי שינוי, לקראת ההצבעה בעוד שבועיים על תקציב המדינה. אם התקציב לא יעבור - וכרגע אין לו רוב - הממשלה תיפול ובחירות יתקיימו שלושה חודשים אחר-כך בכ"א בסיון.

אתמול התברר שלממשלה אין עדיין רוב אפילו בוועדת הכספים של הכנסת, שחייבת לאשר את הצעת התקציב ואת חוק ההסדרים לפני שהם מועברים לקריאה שנייה ושלישית במליאת הכנסת. היום, כ-67 ח"כים מתנגדים לתקציב - בהם רוב ח"כי שינוי ו-13 ח"כים מהליכוד.

ההחלטה בלשכת שרון להגביר את הלחץ על שינוי כדי שיתמכו בתקציב, ובכך גם בתוכנית ההתנתקות, התקבלה בסביבת רה"מ למרות כישלון הפגישה שקיים אתמול שרון עם יו"ר שינוי, יוסף לפיד. שרון ביקש כי שינוי תחזור בה מהתנגדותה לתקציב. לפיד הבהיר כי יסכים לשנות את עמדתו בתמורה להחזרת שינוי לממשלה, ולהקמת קואליציה חילונית עם הליכוד, העבודה, ושינוי. לאחר ששרון הבהיר כי הדבר בלתי אפשרי, אמר לפיד שיסכים לסייע בהעברת התקציב גם מחוץ לקואליציה, אם יבוטל המענק שהועבר ליהדות התורה בסך 290 מיליון שקל. שרון סירב להיענות לתביעות הללו, אך אמר כי יסכים להעביר לשינוי מענק בסך 600 מיליון שקל. לפיד ופורז סירבו להצעה.

הלחץ על שינוי לתמוך בתקציב, וממילא בהתנתקות, מופעל ע"י לשכת רה"מ בכמה כיוונים: שיחות אישיות שמקיימים מקורביו עם חברי הכנסת של שינוי, מאמרי דעות ומאמרי מערכת ההולכים ומחריפים את התבטאויותיהם נגד המפלגה, ופרסום "סקרים" שונים, הצופים מפלה לשינוי עם תתמיד בעמדתה.

יושב ראש שינוי, יוסף לפיד, תקף אמש במועצת המפלגה, את אנשי שינוי המדברים על תמיכה בתקציב, ובראשם יו"ר המועצה, אוריאל רייכמן. לפיד שלל הצבעה על התקציב בקרב חברי המועצה.

לפיד כינה את חבריו התומכים בתקציב "יפי נפש שמשחקים לידיים של האוייבים". הוא הציג בפניהם את תוצאות הפגישה שקיים מוקדם יותר עם ראש הממשלה ואמר: "אין מישהו שרוצה בהתנתקות יותר ממני ומפורז. אנחנו הכרחנו את הליכוד ללכת להתנתקות. מה באים לבלבל את המוח שאנו מסכנים אותה? שלא יטיפו לנו מוסר.

"אני רוצה לפנות לחברים שחושבים שאנחנו לא מבינים את חשיבות ההתנתקות", הוסיף לפיד. מתקשרים אלי ומסבירים לי כמה ההתנתקות חשובה. אני מודיע לכל אחד שמי שמדבר מאחורי הגב כדי שנצביע בעד מחבל באינטרסים של שינוי. מה זה אומר לשרון ולקליקה שלו? אל תתאמצו. אלה מתחסדים. מה אתם מוכרים אותנו ליריבים שלנו? מה אני צריך - שיגידו שיש מורדים בשינוי? אני מקווה שיש אנשים שעכשיו שמתחרטים ומתביישים. הם מחבלים במאמצים שלנו לעמוד מול הלחצים ויש לחצים גם מחו"ל".

לפיד סיפר כי בטקס השקת המוזיאון ביד ושם לפני יומיים, כאשר הציג עצמו בפני שר החוץ הצרפתי מישל ברנייה, שאל אותו השר: "מר לפיד, האם תצביע בעד התקציב?"

יו"ר ועדת הכספים, ח"כ יעקב ליצמן מיהדות התורה, רצה לקיים כבר ביום שני הקרוב את ההצבעה בוועדה על הצעת התקציב, כדי שהוועדה תוכל להשלים את הכנתם לקראת ההצבעה בכנסת. ואולם, משנוכח שאין לו רוב בוועדה בעד התקציב, החליט לדחות את ההצבעות. בליכוד מקווים לשכנע בימים הקרובים את הח"כים "נאמני הליכוד" מהמפלגה, החברים בוועדת הכספים, לתמוך בתקציב ובחוק ההסדרים. ארבעת הח"כים הללו הם איוב קרא, חיים כץ, מיכאל גורלובסקי ויחיאל חזן.

ארבעת הנאמנים הודיעו בינתיים כי גם אם יתמכו בתקציב בוועדה, הרי שיצביעו נגדו במליאה. בשבוע האחרון הם הגישו תביעות תקציביות בהיקף של עשרות מיליוני שקלים, והבהירו כי רק תמורת היענות להן יסכימו לתמוך בתקציב, וגם אז אך ורק בוועדת הכספים. קרא דורש בין היתר להחזיר את מענקי הדיור לזכאים שירכשו דירה בפריפריה, וח"כ חזן פועל להגדיל ב-20 מיליון שקל את התקציבים למלחמה בסמים. בוועדת הכספים הוקם בשבוע שעבר צוות בראשות שר התיירות אברהם הירשזון, לשעבר יו"ר הועדה, שמקיים מו"מ מול הממונה על התקציבים באוצר, קובי הבר, בעניין הדרישות הללו.

לקואליציה מובטחת כעת בוועדת הכספים תמיכתם של שישה ח"כים בלבד מבין 19 ח"כי הוועדה: התומכים הם הח"כים יעקב ליצמן מיהדות התורה, רוחמה אברהם ואלי אפללו מהליכוד, ואברהם שוחט, יולי תמיר ודני יתום מהעבודה. לעומת זאת, 12 ח"כים הודיעו על התנגדותם לתקציב, בהם ארבעת הח"כים מהליכוד, שניים משינוי ושניים מש"ס.

מקורבי שרון היו מרוצים אתמול, מכך שבישיבת מועצת שינוי לא התקבלה החלטה גורפת בעניין התנגדות הסיעה לתקציב. לדבריהם, מדובר ברמז לאפשרות של שינויים עתידיים בעמדתו של לפיד. מקורביו של ראש הממשלה מעריכים, בעקבות ההתפתחויות בשבוע האחרון, כי עד "לרגע האחרון" לא ניתן יהיה לדעת בוודאות אם יש רוב לתקציב המדינה. להערכתם, ההחלטות הסופיות של הסיעות וחברי הכנסת המתנדנדים, עלולות להתקבל רק ביום שבו תיערך ההצבעה.
