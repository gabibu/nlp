

בדיון מהיר שהתקיים השבוע בוועדת הכלכלה של הכנסת, בנושא מצב גשרי הכבישים בארץ, שיזם ח"כ דני יתום (עבודה), נמסרו לוועדה נתונים מדאיגים לפיהם למעלה משליש מהגשרים ישנים ורעועים וזקוקים לשיפוץ מיידי.

התברר כי תקציב מע"צ לשנת 2005 מקצה רק 10 מליון שקלים לשיקום הגשרים בעוד שבפועל דרושים למעלה ממאה וחמישים מליוני שקלים.

היו"ר, ח"כ אמנון כהן, אמר כי שאננות משרדי הממשלה מדאיגה ביותר נוכח הסיכון הקיים לחיי אדם. לדבריו, אסור להמתין לאסון ולוועדת החקירה שתוקם בעקבותיו, ויש להתחיל עוד השנה בשיקום הגשרים. ח"כ כהן אמר שלמרות השינויים המבניים המתמהמהים במע"צ, יש לדאוג מיידית לבטיחות הגשרים ותחזוקה שוטפת של כל רשת הכבישים בישראל, בייחוד לאור הנתון המחריד של למעלה ממאה הרוגים בכבישים מתחילת השנה.

יוזם החוק, ח"כ דני יתום, טען כי כבר לפני עשר שנים מע"צ היתה צריכה להתחיל בשיקום הגשרים, אך דבר לא נעשה. ח"כ יתום הציג מס' דוגמאות למצבם הרעוע של גשרי הכבישים: גשר אלכסנדר בן למעלה מארבעים שנה ואובחנו בו סדקים, גשר נחל חדרה וגשר פל-ים סובלים ממרווחים מוגדלים בחיבורים בין הגשר לכביש, גשרי נחל צין, נחל פארן ונחל חיון בדרום, סובלים מקורוזייה וקרובים להתפוררות.

סמנכ"ל הגשרים במע"צ, דר' בני נחשון, הודה כי אין בידיהם את התקציבים הדרושים לביצוע בדיקה יסודית ומעמיקה של מצב הגשרים, אך טען שאין ולו גשר אחד, הנמצא בסכנת התמוטטות. לדבריו, בשנה שעברה תקציב האחזקה של מע"צ הסתכם בחמישה מליוני שקלים בלבד.

לדברי מנכ"ל משרד התחבורה, בן ציון סלמן, משאביהם מוגבלים ולכן הם בודקים עלות מול תועלת. "במדינה בה אין כסף אפילו לסימון צבע על הכביש, לא שמים את המעקות הטובים ביותר", הסביר המנכ"ל. לדבריו, הוא אישית עולה ללא חשש על כל הגשרים בארץ.

לעומתו, נציג אגוד מהנדסי בניין ןתשתית, שמעון ירון, סתר את טענת מנכ"ל משרד התחבורה וטען שיש בארץ גשרי כבישים במצב התפוררות שכבר עשר שנים ממליצים להחליפם. במקום זאת, הם מתוקנים טלאי על טלאי, אמר ירון.

נציגת האוצר, קרן טרנר, אמרה בתגובה שבתוכנית העבורה שהגישה מע"צ לשנת 2005 היא בקשה רק 10 מליון לשיפוץ גשרים וכי לבקשתם ניתן יהיה לשנות את חלוקת התקציב.

ח"כ דוד טל (עם אחד), הביע מורת רוח מהזלזול המופגן לדבריו, של המוסדות בבטיחות, וטען כי אי בדיקה יסודית של מצב הגשרים היא רשלנות פושעת. אסור שנתעורר רק לאחר שאחד הגשרים יקרוס ויהיו קורבנות בנפש", אמר ח"כ טל.

היו"ר, ח"כ כהן, הודיע כי יזמן בקרוב את שרי התחבורה והאוצר לדיון בו יתבקשו להציג בפני הוועדה תוכנית מקיפה לטיפול בכל תחומי הבטיחות בדרכים. "יש תקציב, אין תקציב, בשום מקרה לא מהמרים על חיי אדם", סיכם ח"כ כהן.

