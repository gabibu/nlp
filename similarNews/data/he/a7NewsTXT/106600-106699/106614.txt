

ראש הנהגת בית"ר, דני דנון: התנועה רואה בבריחה חד-צדדית, נטישת חבלי המולדת ועקירת יישובים שלמים על תושביהם, מעשה מסוכן בלתי אחראי וסטייה מדרכה של הציונות הרוויזיוניסטית. אתמול נחנך סניף בצפון השומרון

תנועת הנוער המזוהה עם הליכוד מכינה "תשובה ציונית הולמת" לתוכנית התנתקות שמוביל רה"מ: הקמת סניפים חדשים בצפון השומרון ובגוש-קטיף

אתמול הקימה תנועת בית"ר מועדון נוער (מעו"ז) ביישוב מבוא דותן שבצפון השומרון, תחת הסיסמה "שרון מנתק, אנחנו מחברים". בשבוע הבא ייחנך מעו"ז חדש וראשון בכפר דרום שבגוש-קטיף.

יו"ר הנהגת בית"ר, דני דנון, אמר כי הקמת המעו"זים החדשים היא התשובה של תנועת בית"ר לתוכנית ההתנתקות ומבטאת את התנגדותם הנחרצת למהלך.דנון סיפר שבמעו"ז מבוא דותן, שנחנך אמש, כבר פעילים עשרות חניכים. להערכתו, גם במעו"ז החדש בכפר דרום תתקיים פעילות ענפה של בני נוער מגוש-קטיף.

לדברי דנון, בית"ר רואה ב"בריחה חד-צדדית, נטישת חבלי המולדת ועקירת יישובים שלמים על תושביהם מעשה מסוכן בלתי אחראי וסטייה מדרכה של הציונות הרוויזיוניסטית" הוא הביע תקווה שבחודשים הקרובים נצליח יוקמו מעו"זים נוספים ביהודה, שומרון וחבל עזה.


