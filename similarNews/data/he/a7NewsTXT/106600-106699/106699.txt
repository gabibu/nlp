

התערוכה "לאור המקורות" של אמנית הזכוכית אורית לנדאו, נפתחה ביום רביעי האחרון, ותימשך עד יום חמישי כ' באדר ב' 31.03.05 , במוזיאון בית התנ"ך בתל-אביב.

אורית נולדה בירושלים, דור שמיני בארץ, והיא מצאצאיו של יואל משה סלומון. מתגוררת ויוצרת בחיפה, וזאת תערוכת היחיד השלישית שלה.

יצירותיה של אורית כוללות מיצבי זכוכית גדולי ממדים, המשלבים ויטראז  עם פריטי זכוכית יחודיים, אותם היא יוצרת בסדנא שלה בתנור: זכוכית מותכת (פיוזינג) ויציקות זכוכית (פיסול בשיטת pate-de-verre). שיטה זו הייתה ידועה במצרים העתיקה כבר במאה ה-15 לפה"ס, והיא חודשה בסוף המאה ה-19 ע"י אמני זכוכית צרפתיים, ובמיוחד אמיל גאלה (1904-1846, Emile Galle).

סגנון מעורב זה אינו נפוץ בתחום אמנות הזכוכית. הוא מסייע לאמנית להגיע למרקמים מיוחדים ורבגוניים, מבליט את יופייה היחודי של הזכוכית, הכל תוך התמודדות עם הזכוכית עצמה, ללא ציור עליה.

שם התערוכה "לאור המקורות" מרמז על נושאי היצירה של אורית לנדאו, הלקוחים מהמסורת: עבודות כגון "יוסף" ו- "דוד" המוצגות בתערוכה זו לראשונה, וכן "בראשית", "משה", ויצירות נוספות ממראות ירושלים, עיר הולדתה.

אורית לנדאו אומרת "זוכרת אני את מראה העיר מנצנץ לאור השמש באור יקרות, אור קסום ומסתורי בשעות בין הערביים, במלוא גוונים לוהטים בקיץ, ובמין ברק אפור סגרירי לעת חורף. תמיד נדמתה לי העיר לתיבת תכשיטים צבעוניים ומבריקים, מפתיעה, מרגשת ומסקרנת להביט בה ולהתבשם מיופייה עד אין קץ".

לדבריה, תכונותיה של הזכוכית - שקיפותה, רבגוניותה, שבירותה, אך גם קשיחותה ויכולת עמידותה מול פגעי הזמן - כל אלה משכו אותה להתבטא באמצעותה ולנסות ולהעביר, מבעד לחומר הפיזי עצמו, את מראותיה הקסומים של ירושלים, וכן אירועים חשובים מהמסורת היהודית, המועצמים באמצעות האור.

"אלומות האור הפורצות כלפי מעלה בתוך היצירות, מחד, והאור העובר מבעד לזכוכית, מאידך, נוסכות בי עוצמה רוחנית, אופטימיות ותקווה, תחושות שאותן אני מבקשת להעביר גם לצופה".

אוצר התערוכה הוא צביקה ישראל- יו"ר אגודת הציירים והפסלים בישראל, חיפה והצפון. התערוכה נערכת במסגרת הפסטיבל הבינלאומי החמישי - "פמינה", בחסות אי.סי.יו - ארגון לתרבות בינלאומית.

במסגרת התערוכה ייערכו שני מפגשים עם האמנית: בימי רביעי י"ב באדר ב' 23.3 וי"ט באדר ב' 30.3 בשעות אחה"צ.


שעות פתיחה
א' 9:30-12:30
ב' 9:30-12:30
ג' 9:30-12:30
ד' 9:30-12:30/16:00-19:00
ה' 9:30-12:30
ו' 9:30-12:30

דמי כניסה
מבוגרים 6 ש  ח. לילדים, תלמידים, חיילים וגימלאים - 4 ש"ח.

כתובת
בית דיזנגוף, שד  רוטשילד, 16, תל-אביב

טלפון
5177760 03

