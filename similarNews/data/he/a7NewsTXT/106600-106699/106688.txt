

רגיעה בטחונית? בפיקוד העורף מתכוננים דווקא לגרוע מכל: התגלה כי צה"ל רכש באחרונה מכשיר ייחודי המסוגל לזהות 1,500 חומרים מסוכנים, שישמש את כוחות ההצלה באירוע טרור המוני בלתי קונבנציונאלי

פיקוד העורף רכש באחרונה מכשיר ייחודי המסוגל לזהות 1,500 חומרים מסוכנים, שישמש את כוחות ההצלה באירוע טרור המוני בלתי קונבנציונאלי, כך מדווח השבועון "במחנה". המכשיר החדש שנקרא hapsite, מהווה לדעת פיקוד העורף, פריצת דרך ביכולת זיהוי החומרים של כוחות ההצלה. ייחודו של המכשיר ביכולתו לזהות חומרים כימיים רבים אפילו בריכוזים נמוכים.

המכשיר מורכב ממערכת ממוחשבת הנישאת על הגב, מצינור המסוגל לקלוט גזים שונים המצויים באוויר, וממחשב נישא המכיל ספרייה ממוחשבת של 1,500 חומרים. החומרים השונים המפוזרים על הקרקע או באוויר, נשאבים דרך הצינור ומופרדים בתוך המכשיר לפי המשקל המולקולרי שלהם. מתח חשמלי גבוה מפרק את המולקולות של החומרים השונים לחלקים קטנים ויוצר "טביעת אצבע" של החומר הנבדק.
המחשב סורק את ספריית החומרים, ובודק התאמה בין החומר שנמצא בשטח לבין החומרים שבספרייה. במקרה של התאמה מדווח המכשיר על הימצאות החומר ואף מציע חומר בעזרתו ניתן לטהר את האזור.

פיקוד העורף רכש מכשיר אחד ובעתיד ייתכן שיירכשו מכשירים נוספים. "למרות שהטכנולוגיה מאוד מתקדמת, היא מותאמת לרמת השדה, ותשנה את רמת המוכנות שלנו לאירוע שכזה", מסביר ראש מדור כימיה בפקע"ר, סא"ל (מיל') עמי, "עד עכשיו יכולנו לזהות רק חומרי לחימה כימית כמו חרדל וגופרית. המכשיר החדש מאפשר לזהות כמעט כל חומר אפשרי".



