

נטפים ארה"ב, מקבוצת נטפים, היצרנית המובילה במערכות השקיה בנפח נמוך, הודיעה כי זכתה בפרס המחזור Waste Reduction Award לשנת 2004. הפרס, שהוענק על-ידי המועצה המאוחדת לטיפול בפסולת של מדינת קליפורניה, הסמכות המובילה במדינה זו בנושא מחזור והפחתת פסולת, ניתן לנטפים בעקבות יישום תכנית "פתרונות מיחזור". תוכנית זו נועדה לאפשר מיחזורו של ציוד טפטוף ישן והפיכתו למוצרי פלסטיק שמישים.

במסגרת התוכנית אוספת החברה ציוד טפטוף ישן וממחזרת אותו למוצרי פלסטיק שמישים כגון שקיות אשפה, סרטי צילום, ספסלים ועוד.

פרסי ה-WRAP מוענקים זו השנה ה-12, לעסקים שתרמו להפחתה משמעותית של הפסולת המושלכת למזבלות, כמו גם עסקים אשר הקפידו על שימור משאבים. זוכי פרס WRAP השנה פינו 1.8 מליון טון של פסולת ממזבלות מקומיות באמצעות מחזור וניהול יעיל של משאבים. בנוסף להפחתת הפסולת, תרם המאמץ ההתנדבותי של המשתתפים בתחרות לחיסכון בהוצאות התפעול.

נטפים ארה"ב, יחידת ההפצה הגדולה בנטפים, אשר זכתה באישור התקינה ISO9001 מטעם ארגון התקינה הבינלאומי, הינה היחידה הגדולה ביותר בקבוצת נטפים העולמית, החלוצה בפיתוח טכנולוגיית הטפטוף. נטפים, בעלת ותק של 40 שנות ניסיון ופריסה עולמית בלמעלה מ-100 מדינות, מציעה מגוון רחב של מוצרים לשווקים שונים וביניהם בתחומי החקלאות, הגינון והחממות.

חברת נטפים נוסדה בשנת 1965 בקיבוץ חצרים. הטפטפות מתוצרתה היוו פריצת דרך טכנולוגית בינלאומית בתחום ההשקיה. כיום, יחד עם פיתוחים נוספים של החברה בתחום ההשקיה והחקלאות, הטפטפות מיוצרות ומיוצאות לעשרות מדינות ברחבי העולם. נטפים שבבעלות קיבוצים חצרים, מגל ויפתח, היא אחת החברות המובילות במשק הישראלי, פועלת ב-112 מדינות ברחבי העולם, עם מחזור מכירות שנתי העומד על כ-300 מיליון דולר. לנטפים 32 חברות בנות ו-12 מפעלי ייצור ברחבי העולם ו-2000 עובדים.

