

מערך מטוסי התובלה בחיל האוויר צפוי לעבור השבחה כוללת, במטרה לשמור על כשירותו המבצעית בשלושים השנים הקרובות, כך מדווח השבועון "במחנה". בין היתר, יוחלפו במטוסי ההרקולס והבואינג, הנמצאים בשימוש מבצעי, מערכות טכנולוגיות בגוף המטוס, מערכות הקשר והמכשור הטכני וישודרגו מערכות ההגנה מפני טילי קרקע-אוויר ויוחלפו במתקדמות יותר. עלות השבחת המערך מוערכת במאות מיליוני שקלים, השקעה שתתפרס לאורך השנים.

"החיל רואה במטוסים אמצעי חשוב מאוד מכל ההיבטים", אמר מפקד טייסת 'הציפור הצהובה', סא"ל א'. "המלחמות באפגניסטן ובעיראק הראו שהיכולת להעביר את הכוחות הקרקעיים היא חשובה מאוד".

מטוס ה'קרנף' (הרקולס), מתוצרת חברת 'לוקהיד מרטין', נמצא בשימוש מבצעי בחיל האוויר החל משנות השבעים, ושימש, בין היתר, את סיירת מטכ"ל במבצע יונתן באנטבה ובמבצע העלאת יהודי אתיופיה בתחילת שנות התשעים. מטוס ה'ראם' (בואינג), החל את דרכו בחיל במלחמת יום הכיפורים בה סייע בהטסת כוחות לסיני, והוא משמש גם מטוס תדלוק.



