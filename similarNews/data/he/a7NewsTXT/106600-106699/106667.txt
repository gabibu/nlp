

יו"ר ועדת האתיקה של הכנסת, ח"כ אריה אלדד, הודיע כי יצטרף לח"כ אפי איתם ויעתיק את מגוריו לאחד מיישובי גוש קטיף המיועדים לעקירה.

ח"כ אלדד משמש כיו"ר וועדת האתיקה של הכנסת אשר אמורה לדון בהעתקת בעניינם של חברי כנסת המעתיקים את מגוריהם ליישובים המיועדים לפינוי על פי תכנית העקירה של ראש הממשלה לאחר שנחתם צו האוסר זאת על ידי אלוף פיקוד הדרום.

ח"כ אפי איתם הודיע אמש כי הוא ובני משפחתו מתכוונים להפר את הצו שהוציא אלוף פיקוד הדרום ולעבור ולהתיישב באחת הישובים החקלאיים בגוש קטיף. בגלי צה"ל דווח, כי משפחת איתם תיכננה את המהלך במשך זמן רב, אולם התלבטה לגבי עיתוי המעבר. מחר בבוקר תערוך משפחת איתם סיור ביישובי הגוש כדי לבחור מקום מגורים הולם.

אלוף פיקוד דרום, האלוף דן הראל, חתם על צו האוסר על ישראלים להעתיק את מקום מגוריהם לגוש קטיף. הצו, שפורסם אתמול, נכנס לתוקף עם חתימתו אמש. בחודשים האחרונים נרשמה עלייה חדה במספר הפונים ללשכות מינהל האוכלוסין כדי לשנות את כתובתם לגוש קטיף ולצפון השומרון. בצה"ל צופים שבקרוב יינקט מהלך דומה גם לגבי ארבעת הישובים המיועדים לעקירה בצפון השומרון.

דובר מועצת חוף עזה, ערן שטרנברג, מסר בתגובה כי "למאות האלפים שיזרמו לרצועה ממש לא יהיה אכפת איזו כתובת רשומה בתעודת הזהות שלהם". שטרנברג השווה את ההחלטה להחלטת רוסיה הצארית לכונן את תחום המושב, "שבאמצעותו הגדירה היכן אסור ליהודים להתגורר", ואמר כי ההחלטה היא אות קלון לממשלה.

לפי רישומי משרד הפנים, בשלושה חודשים - נובמבר, דצמבר וינואר - נרשמו רק 238 בני אדם כתושבי הישובים המיועדחים לעקירה, בהם 195 מהם לגוש קטיף. בסך הכל, בחצי השנה האחרונה נרשמו כ-500 ישראלים כתושבי גוש קטיף, ועוד כ-100 כתושבי צפון השומרון.

לאחר חג הפסח, זוממים בצה"ל להכריז על הרצועה כשטח צבאי סגור. ההכרזה תאפשר לצה"ל לאסור על מי שאינם רשומים כתושבי המקום, להיכנס אליה.

בהודעת צה"ל נכתב כי הדבר נעשה על פי החלטת הדרג המדיני, וכחלק מההיערכות למימוש החלטת הממשלה על ביצוע תוכנית ההנתקות, בהוראת צו האלוף, אשר נכנס לתוקפו מרגע חתימתו, לא יעתיק ישראלי את מקום מגוריו לאיזור המדובר".

במועצת חוף עזה אומרים שבשבועות האחרונים שינו מאות מתנגדי התנתקות את כתובתם כדי שיוכלו לשהות בקיץ בגוש קטיף ולהתנגד פיסית לעקירה. ואולם, גופי התנגדות אחדים אומרים שמדובר במספר קטן, והם מותחים ביקורת על מועצת יש"ע בטענה שאינה עוסקת בהכנות משמעותיות לקראת יום פקודה.

יושב ראש ועדת החוקה של הכנסת, חבר הכנסת מיכאל איתן, אמר בתגובה להודעתו של חבר הכנסת אפי איתם על כוונתו לעבור לגוש קטיף, כי "גם אם יש מקום לביקורת על מעשי איתם, הם עדיין נמצאים בגבול החסינות של חבר כנסת".

לדברי איתן, "לעומת זאת, לבני משפחתו אין כל חסינות ולממשלה יש כלים לסכל את המעבר המשפחתי, שאינו מתיישב עם ההוראות שהוציא המפקד הצבאי בשטח".

חבר הכנסת אבשלום וילן (יחד) אמר כי חבר הכנסת אפי איתם הוא "פרובוקטור שמעוניין להגביר ולהלהיט את הלהבות וכך להוביל את כולנו לפיצוץ ולעימות, במקום לנקוט בצורה אחראית ולהרגיע את השטח".
