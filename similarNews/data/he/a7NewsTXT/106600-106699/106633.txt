

"מפחידה אותי האנטישמיות של האירופים, שבאה לידי ביטוי בימין ובשמאל הקיצוניים. לממשל הצרפתי יש אינטרס בליבוי אנטי-ישראליות. האנטישמיות הזאת תימשך גם אחרי שיושג שלום", אומר המייסד מיליונר יהודי-צרפתי


פייר בסננו, סגן נשיא הקונגרס היהודי-האירופי, השקיע לאחרונה כמיליון דולר וחצי מהונו האישי בהקמת ארגון וולנטרי להגברת העלייה מצרפת לישראל. בשבוע שעבר הוא הגיע לביקור בירושלים כדי להשתתף בטקס ייסוד הארגון שהקים. הארגון, "עמי" שמו, יציע מלגות לימודים ומענקים למשפחות שיעלו לישראל.

עובדי הארגון, כולם עולים חדשים מצרפת, יסבירו לעמיתיהם את מכשלות הביורוקרטיה הישראלית ויסייעו להם במציאת עבודה. "אנחנו נלחמים באנטישמיות ורוצים לתמוך בישראל, אז מה יותר פשוט מלעלות לישראל, אני מקווה מאוד שילדי יבחרו ללמוד כאן ויחליטו אחר כך להישאר. אני אגיע בעקבותיהם".

בסננו הוא מהבודדים בין ראשי הארגונים היהודיים באירופה שאינם רואים באנטישמיות מצד המהגרים המוסלמים את מקור הסכנה העיקרי ליהודי היבשת. "אני בטוח שהבעיה הזאת תיפתר ברגע שיושג הסדר בין ישראל לפלשתינאים. הרבה יותר מפחידה אותי האנטישמיות של האירופים, שבאה לידי ביטוי בימין ובשמאל הקיצוניים. האנטישמיות הזאת תימשך גם אחרי שיושג שלום והיא שגורמת לי לתהות האם יש ליהודי אירופה עתיד".

הוא סבור שעלייה לישראל היא הפתרון המושלם ליהודי אירופה. לדעתו, ישראל אחראית באופן חלקי לתדמית המרתיעה יהודים רבים מלעלות אליה. "במשך שנים האנשים שגייסו בצרפת כספים בשביל ישראל יצרו לה תדמית של מדינה פושטת רגל ורעבה. מי רוצה להגר למדינה שנראית כמו זימבבואה או סרי לנקה?"

