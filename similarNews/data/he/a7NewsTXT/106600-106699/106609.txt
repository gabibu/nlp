

האיחוד האירופי החליט להפסיק את שידורי ערוץ הטלוויזיה של החיזבאללה "אל-מנאר" באירופה. שר החוץ בירך על ההחלטה, ואמר: זהו צעד חשוב במאבק נגד הטרור.


שבועיים לאחר שהאיחוד האירופי קיבל החלטה הצהרתית להכריז על החיזבאללה כארגון טרור, סופג הארגון הלבנוני מכה נוספת: נציגי האיחוד החליטו להפסיק קליטת שידורי התחנה באירופה.

כבר לפני מספר חודשים חסמו הצרפתים את המשך שידוריה של "אל מנאר" בצרפת, לאחר ששידרה חומרים המכילים תכנים אנטישמיים. בעבר אף שידרה הרשת עלילות דם מימי הביניים על טקסים יהודיים הכוללים רצח ילדים.

שר החוץ, סילבן שלום, בירך הערב על החלטת האיחוד האירופי. "זהו צעד חשוב במאבק נגד הטרור". הוא הוסיף: "ההחלטה היא צעד נוסף של התקרבות בין אירופה לישראל. חיזבאללה הוא גורם החותר לערער את היציבות באזור ולפגוע בתהליך השלום".
