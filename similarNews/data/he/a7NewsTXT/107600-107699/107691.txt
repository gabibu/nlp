

ברוב של 58 חברי כנסת תומכים מול 36 מתנגדים וחבר כנסת אחד שנמנע בהצבעתו אושר אמש תקציב המדינה לשנת 05'. כל זאת יומיים בלבד לפני המועד האחרון לאישור התקציב על פי החוק.

בתום דיון שנמשך משעות הבוקר אושרו אמש חוק ההסדרים וחוק התקציב לשנת 05'. חוק ההסדרים אושר ברוב של 62 תומכים מול 38 מתנגדים ונמנע אחד ולאחר שכל ההסתייגויות שהיו נגדו הוסרו. התקציב אושר בהצבעה שנערכה לאחר מכן ברוב של 58 חברי כנסת תומכים מול 36 מתנגדים ונמנע אחד.

שר האוצר, בנימין נתניהו עלה לדוכן הנואמים לאחר אישור התקציב והודה לכל מי שסייע באישור התקציב ובתוכם יו"ר הקואליציה, גדעון סער, יו"ר ועדת הכספים, יעקב ליצמן, ח"כ איתן כבל ממפלגת העבודה, יו"ר הכנסת, ראובן ריבלין ולחברי הנהלת משרד האוצר.
כתבנו מציין שהתקציב אושר יומיים בלבד לפני המועד האחרון שמאפשר החוק. באופן עקרוני אמורה היתה הממשלה להציג את התקציב כבר בתחילת השנה, ואכן, יו"ר הכנסת ריבלין, כאשר הכריז על אישור התקציב טרח להזכיר שהוא אושר שלושה חודשים לאחר המועד בו היה אמור להיות מאושר.

חבר הכנסת אורי אריאל מהאיחוד הלאומי אומר כי "כנסת ישראל מנעה היום את הצבת ישראל במקום גבוה בדירוג איכות החיים בעולם. זהו תקציב אכזרי ומקומם, שאינו מתייחס בכבוד הראוי לקשישים, לחינוך ולפיתוח אבל נדיב מאוד לתוכנית העקירה".

יו"ר ש"ס, ח"כ אלי ישי, אומר כי "התקציב אמנם העניק לממשלה אוויר לנשימה, אך חנק את החמצן מעם ישראל. התקציב מחוסר הלב והנשמה שהממשלה אישרה ימוטט את היסודות החברתיים שממילא רעועים הודות למממשלה. לא נוותר אלא נכריז על פשיטת רגל טוטלית של הממשלה".
עוד הוסיף ישי: "זהו יום עצוב מאוד וזה התקציב הקשה ביותר שידעה מדינת ישראל אי פעם".

