

בשנת 2004 נוספו למשק הישראלי כ-43,800 עסקים חדשים, מתוכם כ-40,000 עסקים קטנים ובינוניים, בתחומי השירותים הפיננסיים, מסחר, תעשייה, תחבורה ושינוע ועוד, כך עולה מדיווח של אגף הכלכלה באיגוד לשכות המסחר.

מספר העסקים הקטנים והבינוניים עמד בשנת 04' על כ-380 אלף עסקים, מהם כ-97 אחוזים במחזור של עד 10 מיליון ש"ח לשנה. בנוסף, העסקים הקטנים והבינוניים מעסיקים כמיליון שכירים ועצמאים, המהווים כ-40 אחוזים מכלל המועסקים והעצמאיים במשק. תרומתם לתוצר נאמדת בכ-35 אחוזים.

בעקבות הנתונים הללו קורא נשיא איגוד לשכות המסחר, אוריאל לין, לשרי האוצר והתמ"ת לנקוט בצעדים לחיזוק העסקים הקטנים, ובראש ובראשונה להכיר במגזר זה כאחד ממנועי צמיחה העיקריים של המשק.

"יש להביא בחשבון שלעסק קטן הרבה יותר קשה להתמודד עם העומס הבירוקראטי הכבד ועם נטל המסים מאשר לעסקים גדולים ומבוססים. מדיניות כלכלית נכונה צריכה לשאוף להקטין את נטל המס ואת הביורוקרטיה הממסדית על כלל המגזר העסקי ללא הבחנה בין גודל העסקים", אמר לין.
