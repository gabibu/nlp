

לוכדיו של אלחנן טננבאום בחיזבאללה הציעו לו לרגל בעבורם לאחר שישוב לארץ משביו. כך טוען טננבאום.


על פי המדווח היום בעיתון 'מעריב' אמור היה, על פי הצעת החיזבאללה, טננבאום לקבל סכום של עשרת אלפים דולרים מדי חודש תמורת ריגול למען ארגון הטרור.

המשימה אותה הגדירו מחבלי החיזבאללה לטננבאום היא איסוף מידע בחיל האוויר ובחיל המודיעין של צה"ל.

על פי הדיווח, נאמר לטננבאום כי ידוע לאנשי החיזבאללה שהוא יוצב מיד עם הגיעו לארץ בפני חקירות של מערכת הבטחון הישראלי, אולם מיד לאחר מכן יוכל להחל בתפקידו כמרגל בשורות החיזבאללה.

על פי התכנית אמור היה טננבאום לרכז את החומר ולהעביר אותו דרך רשת האינטרנט למפעיליו בלבנון. בשל חשש ממעקב כוחות הבטחון התבקש טננבאום להעביר את המידע ממדינה אירופית ולא מישראל.

דבר הצעת החיזבאללה נודע במהלך חקירתו של טננבאום על ידי חוקרי המודיעין בתקופה שלאחר שובו לישראל. בחקירה זו הובררו נסיבות הגעתו ללבנון והיקף המידע אותו העביר למחבלי החיזבאללה. כזכור, טננבאום יצא לדרכו על מנת לייעץ לנסיון הברחת מכולה עמוסה בסמים לישראל. עיסקה בה אמור היה להשתכר סכום כסף רב ביותר. משנחטף טננבאום העביר לשוביו מידע צבאי רב.

(ש)
