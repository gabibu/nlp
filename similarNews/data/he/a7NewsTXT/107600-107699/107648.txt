

"טבק הורג ומשווקיו טרוריסטים", אומר ג'ון ספרין נשיא ארגון הסרטן הבינלאומי בביקורו היום בישראל. "אם לא נתערב - הפצצה מתקתקת, 10 מיליון בני אדם בעולם ייהרגו ב-25 השנים הבאות מנזקי טבק".

האגודה למלחמה בסרטן והמועצה הישראלית למניעת עישון ארחו היום (ג') את ג'ון ספרין נשיא ארגון הסרטן הבינלאומי לישיבה מיוחדת בבניין האגודה למלחמה בסרטן בגבעתיים. במהלך הישיבה הציג ספרין נתונים מדאיגים מהעולם ומישראל אודות העישון.

ג'ון ספרין, נשיא ארגון הסרטן הבינלאומי, אמר בישיבה: "תנו לי להתחיל עם כמה נתונים אכזריים וקשים, טבק הורג והאנשים המשווקים אותו הם טרוריסטים. טבק גורם לסרטן הריאות, אמפיזמה (נפחת הריאות), שבץ, מחלות לב, הצרה וחסימת עורקים, סרטן הפה, סרטן הגרון, סרטן הלוע, סרטן הושט, סרטן שלפוחית השתן, סרטן הכליה, סרטן הלבלב, כיב קיבה, לידת תינוקות במשקל נמוך ומוות בעריסה", מנה בפרין.

בהמשך דבריו הוסיף פרטים קשים. "למעשה, אנו יודעים ששימוש רציף בסיגריות הורג לפחות חצי ממשתמשיו הקבועים - ולפחות 25% מהם מתים באמצע החיים, בתקופה שתרומתם היא המשמעותית ביותר לכלכלה לחברה ולמשפחתם. אם המגמה הנוכחית תמשיך, למעלה מ - 10 מליון איש ברחבי העולם ימותו מסיבות, הקשורות לטבק במהלך ה - 25 שנים הקרובות ולפחות 3/4 מהם במדינות המתפתחות. כאן בישראל 35% מהגברים ו 25% מהנשים מעשנים. בקרב ילדים בגיל 15 24% מהבנים ו - 13% מהבנות נוהגים לעשן, מעל 12% מהנשים בישראל מעשנות במהלך ההיריון וכתוצאה מכך מגבירות את הסיכון להפיל את עוברן. בשנת 1990 העישון גרם ל - 12% מכל מקרי המוות של גברים בישראל".

באגודה למלחמה בסרטן אומרים כי על פי הערכות בשלושים השנים הבאות, צפויים אנשים ברחבי העולם למות ממחלות הקשורות בעישון, יותר מאשר הסך הכולל של אנשים המתים מאידס, שחפת, תאונות דרכים, סיבוכי לידה, רצח והתאבדות גם יחד. "אם לא נתערב - הפצצה מתקתקת, אם אנו לא ננקוט ביוזמה - איש לא יעשה זאת במקומנו. לא רק שמספר מקרי המוות מעישון נמצא בעלייה אלא שגם המספרים המוחלטים של כל מקרי המוות, הנגרמים מסרטן, נמצא בעלייה מדאיגה אף הוא. ההצלחה שלנו במלחמה בגורמים למחלות מופרע באופן משמעותי על ידי עול המחלות הנגרמות מעישון. עד שנת 2020 שליש מכל מקרי המוות ברחבי העולם, יגרמו על ידי עישון טבק והטרוריסטים שלו. הפצצה מתקתקת, אם אנו לא ננקוט ביוזמה, איש לא יעשה זאת במקומנו", אמר ספרין למארחיו.

בהמשך הפנה ספרין אצבע מאשימה וישירה לעבר חברות הטבק ואמר "כמובן שכל מקרי המוות הללו יוצרים דילמה עצומה לתעשיית הטבק - הרי מדובר בהפחתה שנתית בבסיס הלקוחות. כל שנה התעשייה צריכה לפתות ולגרום להתמכרות של עוד 5 מליון ילדים רק כדי לחדש את בסיס הלקוחות שלה. אולי אתם תוהים כיצד הם עושים זאת והתשובה היא שאם יש לך סכומי כסף אדירים ואין לך מצפון ואין רגולציה (Regulation) - זה די קל. חברות הטבק ממקדות את כל התחכום השיווקי שלהן ומשפיעות על קהל צרכנים שמהוות את הקבוצה הכי פגיעה בכל חברה והכי קל להשפעה - ילדים. ולמרבה הצער, הם די מצליחים בכך".

בתמונה מימין לשמאל, פרופ' אליעזר רובינזון, יו"ר האגודה למלחמה בסרטן וג'ון ספרין, נשיא ארגון הסרטן הבינלאומי.
(ש)

