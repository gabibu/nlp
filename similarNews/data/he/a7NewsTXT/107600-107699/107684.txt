

הפרקליט הצבאי הראשי תא"ל אבי מנדלבליט אומר כי עפ"י הוראת הרמטכ"ל "חיילים שמתגוררים ברצועת עזה לא יפנו ישובים".

כתבתנו רותי אברהם מוסרת כי מנדלבליט אמר את הדברים בישיבת המועצה הארצית של לשכת עו"ד שבמהלכה התייחס לתכנית ההתנתקות. הוא אמר כי יעשה שימוש בצווי הגבלה מידתיים של שר הפנים ורה"מ במסגרתם תוגבל הכניסה לתחומי עזה ואיו"ש.

לדבריו, צה"ל נערך להתנתקות גם במתן הכנה מנטלית לחיילים שייאלצו לפנות בעיקר "כשמדובר באוכלוסיה במקומות מסוימים   בחברון וביצהר, להבדיל התושבים בחבל עזה, שאינם מגלים גילויי סרבנות בולטים".

ההכנה, ציין מנדלבליט, נועדה לסייע לחיילים להתמודד עם הקושי הצפוי כאשר ייאלצו למשל לקחת ילד קטן ולהוציאו מבית.

בנושא סירוב הפקודה אמר הפצ"ר, כי קצינים ואנשי קבע "שאינם מבינים את המשמעות של מדינה דמוקרטית" ולא ימלאו פקודה במהלך ההינתקות יובאו בפני בתי דין צבאיים, יבחנו דרגותיהם והם ישוחררו מהשירות הצבאי.

מנדלבליט אמר עוד כי המעצרים המנהליים הם כלי רע שראוי לצמצם את השימוש בו. לדבריו, גם היועץ המשפטי לממשלה מתנגד לשימוש במעצרים מנהליים אלא אם תהיה החרפה במסגרת תכנית ההינתקות ויהיה מקום לעצור פעילותם של "גורמים פרובלמטיים".

הוא הוסיף כי "יהיה צורך לשקול מעצרים מנהליים במצב למשל של סיכון ממשי לרצח ראש ממשלה, שהיום אי אפשר להגיד יותר שזה לא יקרה".

בהתייחסו למצב הבטחוני ציין הפצ"ר כי בשלב זה אין פירוק של תשתיות הטרור ברשות הפלשתינית ואין הינתקות בתיאום "הרשות הפלשתינית מדשדשת והדבר מדאיג. יחד עם זאת, לא ניתן להתעלם מכך שאין מלחמה".
