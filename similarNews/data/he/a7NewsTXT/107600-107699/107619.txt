

"לשימור אתרי המורשת של ישראל חשיבות רבה מבחינה לאומית, היסטורית וחינוכית, ועל המדינה לעשות הכל על מנת לקדמו". קובעת ועדת החינוך של הכנסת.

את הדברים קבעה הוועדה בישיבה חגיגית שקיימה במלאת 20 שנה להחלטתה על הקמת המועצה לשימור אתרים.

בהחלטת הוועדה נאמר עוד, כי על המדינה להעניק סטטוס חוקי לאתרי המורשת, ולהקצות תקציב מיוחד לאתרי הביקור שבין אתרי המורשת, כפי שהדבר נהוג לגבי מוזיאונים. "הוועדה תפעל לקידום נושא השימור בכלל, לרבות 'הענקת שיניים' לחוק השימור, וכן תפנה למשרדי החינוך והתרבות, הפנים והתיירות בבקשה להשקיע בשימור אתרי מורשת ובפיתוחם. אנו קוראים לשרת החינוך לשים את נושא השימור ואתרי המורשת במקום גבוה בסדר העדיפויות של משרדה, ולהעלות את מספר הביקורים באתרים אלה".

כתבנו קובי פינקלר מוסר שבישיבה המיוחדת לקחו חלק גם השרים לשעבר אורה נמיר (שכיהנה כיו"ר ועדת החינוך בעת אישור הקמת המועצה) ויעקב צור (שעמד אז בראש ועדת המשנה המיוחדת לנושא), ראשי השדולה לשימור אתרים בכנסת - סגנית השר אורית נוקד וח"כ אהוד יתום   חברי הכנסת יוסי שריד ואראלה גולן, וראשי המועצה לשימור אתרים והחברה להגנת הטבע.

מנכ"ל המועצה לשימור אתרים, יוסי פלדמן, סקר בדיון את פועלה של המועצה ב-20 שנותיה, ואמר כי על מנת להמשיך ולפעול באופן אפקטיבי זקוקה המועצה לתיקון לחוק השימור ש"ייתן לחוק את השיניים שחסרות לו כרגע", וכן לאכיפה חד משמעית ובלתי מתפשרת לחוק ולסיוע תקציבי קבוע, שיאפשר את המשך פעילותה השוטף. אורה נמיר ציינה בדבריה, כי המפתח לקידום הנושא הינו חיזוק האכיפה בנושא השימור והגברתה, במיוחד על ידי הרשויות המקומיות.

כל הדוברים ציינו את חשיבות החינוך כנושא מרכזי בקידום השימור ואתרי המורשת. יו"ר הוועדה, מלי פולישוק-בלוך, אמרה כי על משרד החינוך והשרה לבנת להקצות זמן רב יותר לסיורי תלמידים בשטח, משום שאין דבר חשוב יותר מלהתחבר בהיסטוריה בשטח עצמו. סגנית השר אורית נוקד אמרה, כי הן השדולה והן המשרד בו היא מכהנת יפעלו ככל יכולתם לקידום החקיקה בנושא, ולהסדרת הנושא התקציבי.
