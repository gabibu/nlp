

מחקר ישראלי חדש מצא כי תבלין הכורכום עשוי לסייע בהפחתת הסיכון לחלות בסרטן המעי הגס, סרטן הלבלב וסרטן הערמונית.


קבוצת החוקרים בראשותם של פרופ' נדיר ארבר, מנהל המרכז למניעת סרטן מהמרכז הרפואי תל אביב על שם סוראסקי ופרופ' דב ליכטנברג, דיקאן הפקולטה לרפואה על שם סאקלר באוניברסיטת תל אביב, במסגרת הנחייתם את הסטודנט שחר לב ארי בעבודת המאסטר, מצאה כי חומר הקרוי כורכומין (Curcumin) אשר נמצא בתבלין הכורכום, מעצים את השפעתה של התרופה Celecoxib, המפחיתה את הסיכון לחלות בסרטן המעי הגס. תוספת הכורכום תאפשר, כך סוברים החוקרים, להפחית את המינון של התרופה Celecoxib ואת תופעות הלוואי הכרוכות בלקיחתה. החוקרים השלימו את רישום פטנט לשילוב חדשני זה.

מחקר זה מתפרסם לקראת סיומו של חודש המודעות לסרטן המעי הגס המתקיים בישראל במהלך כל חודש מרץ, במקביל לחודש המודעות הבינלאומי המצוין בכל רחבי העולם. במסגרת חודש זה עורכת האגודה למלחמה בסרטן מסע הסברה נרחב, המתמקד בחשיבותו המכרעת של הגילוי המוקדם, המביא ל - 90% ריפוי.

כחלק ממסע ההסברה שלחו מתנדבי האגודה למלחמה בסרטן ללא תשלום, לכל פונה לטלמידע, שירות המידע הטלפוני של האגודה למלחמה בסרטן שמספרו 1- 800-599-995 , חוברת מידע מעודכנת בנושא גילוי מוקדם של סרטן המעי הגס שנכתבה על ידי מומחים בתחום ומופיעה בשפות עברית, רוסית וערבית.

באגודה מציינים כי מראשית חודש המודעות לסרטן המעי הגס שהחל ב - 1 במרץ ועד היום הגיעו לאגודה למלחמה בסרטן כ - 4,000 פניות בנושא סרטן המעי הגס בלבד, באמצעות שירותי המידע הטלפוניים בעברית, רוסית וערבית וכן באמצעות שירות הפניות באתר האינטרנט של האגודה.


עוד נמסר מהאגודה למלחמה בסרטן אודות מניעת סרטן המעי גס הנמצאת במוקד ההתעניינות המדעית העולמית:
מחקרים רבים נעשים במטרה לחקור אמצעים שונים אשר ניתן בעזרתם להפחית את שעורי התחלואה הגבוהים במחלה זו. חוקרים ישראלים נמצאים בחזית המחקר הקליני, החוקר את השימוש בתרופות במטרה למנוע את התפתחות סרטן המעי הגס. התרופה נוגדת הדלקות CELECOXIB מפחיתה את התפתחותם של הגידולים הסרטניים במעי הגס באמצעות עיכוב פעילותו של האנזים הקרוי COX-2 , אשר נמצא ברמות גבוהות בגידולים והינו בעל תפקיד חשוב בהתפתחותם של תהליכים דלקתיים וממאירים. יחד עם זאת, נטילה סדירה של תרופה זו במינון גבוה כרוכה בתופעות לוואי. במחקר זה נבדק האם שילוב של ה- Celecoxib והכורכומין, הידוע כנוגד יעיל של תהליך החמצון (אנטי-אוקסידנט), יאפשר להפחית את המינון של התרופה אך לשמר את השפעתה המניעתית.

השפעת השילוב בין שני החומרים על עיכובם של התהליכים הממאירים נבדקה בשלושה סוגים של תאי רירית המעי הגס. החוקרים מצאו כי השילוב של שני החומרים גורם להעצמה של השפעתם, הנקראת האפקט הסינרגי. תוצאות המחקר הראו כי השילוב של הכורכומין ו ה-,CELECOXIB במינונו הנמוך, המקובל לטיפול שיגרתי בדלקות , מעכב ב-90% את התהליך הגידולי. מחקר נוסף יידרש כדי לקבוע מהו המנגנון המולקולרי האחראי על השפעת השילוב בין שני חומרים אלה. בשנה האחרונה הראנו ששילוב זה יעיל גם בטיפול בסרטנים אחרים ובמיוחד שאתות של הלבלב והערמונית.
(ש)
