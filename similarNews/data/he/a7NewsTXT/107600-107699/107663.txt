

"המעבר לשעון הקיץ יחסוך למשק כ- 60 מיליון שקלים, כתוצאה מחיסכון בעלויות הייצור ועלייה בפריון העבודה במשק וגידול במכירות בשעות האור", כך אומרים היום באיגוד לשכות המסחר לקראת המעבר לשעון הקיץ.

מניתוח אגף הכלכלה באיגוד לשכות המסחר, על בסיס נתוני הלשכה המרכזית לסטטיסטיקה, עולה כי מספר שעות העבודה לשבוע במגזר העסקי נאמד בכ-55 מיליון שעות עבודה, כאשר הפדיון לשבוע נאמד בכ-17 מיליארד שקלים. על-פי הערכות, כל שעת אור נוספת הביאה בעבר במשך כל תקופת שעון הקיץ לתוספת פדיון ממוצעת של כ- 350 אלף שקלים ליום.

על-פי הניתוח עולה כי שעות האור הנוספות הביאו להגדלת התפוקה והפריון של העובדים, ולחיסכון בעלויות עקב שימוש נמוך יותר באנרגיה, בעיקר לצורכי תאורה. החיסכון בעלויות נאמד בכ-15 מיליון שקלים.

מנהלת אגף הכלכלה באיגוד לשכות המסחר, ישראלה מני, אמרה כי גם המשך ההתאוששות המשקית בשנה זו תגדיל את תרומתו של שעון הקיץ למשק. "שעון הקיץ, שצפוי השנה להכיל כ-130 ימי עבודה, לא כולל סופי שבוע וחגים, נתפס על ידי מרבית האוכלוסייה כמדד לשיפור איכות החיים, בעיקר במובנים של הארכת שעות הפנאי ונוחות גדולה יותר בקנייה בשעות אור", אמרה.
