

מספר חסר תקדים של תרומות דם נאספו אתמול בבית החולים סורוקה בבאר שבע. 106 מנות דם נאספו שם מגופם של עובדי בית החולים, סטודנטים, בני משפחות של מטופלים ועוברים ושבים.

מספר חסר תקדים של תרומות דם נאספו אתמול במרכז הרפואי סורוקה בבאר שבע. עובדי המרכז הרפואי, סטודנטים, בני משפחות של מטופלים ועוברים ושבים שהגיעו לאזור ההתרמה, תרמו ביד רחבה ובסוף היום ספרו אנשי בנק הדם 106 מנות דם. בקרב התורמים ניתן היה לפגוש מנהלי יחידות ומחלקות בכירים, אחיות אחראיות, עובדים סוציאליים וחברי הנהלה. ממד"א נמסר שזהו המספר הגדול ביותר של תרומות דם שנאספו בבתי החולים בישראל.

"ההיענות להתרמה הייחודית", מסכם פרופ' אהרון תומר, מנהל בנק הדם בבית החולים סורוקה, "הייתה רבה ומפתיעה. אין ספק שנושא תרומות הדם והמחסור בהן, נוגע לכל אחד ואחד מעובדי בית החולים וזהו צעד קטן, אבל חשוב להקטנת המחסור במנות דם בארץ".

בחצי השנה האחרונה קיים מחסור בדם ומרכיביו בכל חלקי הארץ. לפני כחודש דווח בתקשורת על דחיית ניתוחים לא דחופים שאינם מצילי חיים כוון שמנות הדם בבנק הדם המרכזי ובבתי החולים הלכו ואזלו והציבור לא התגייס לתרום.

כמה נתונים על תרומת דם:
*בישראל, כל 70 שניות, אדם זקוק לעירוי דם ומרכיביו.
*מנת דם אחת יכולה להציל ארבעה חולים שונים.
*לכ- 70% מהאנשים מעל גיל 30 יש לפחות מכר קרוב שנזקק לדם בעבר.
*מערך הדם בישראל נשען על תורמי דם מתנדבים.
*כל אדם בריא מגיל 17 עד גיל 65 יכול לתרום מנת דם כל שלושה חודשים.
*תרומת דם מבוצעת בערכה סטרילית חד פעמית ואין סיכון להידבק במחלה כלשהי במהלך תרומת דם.
*תרומת דם מבטיחה לתורם ולמשפחתו ביטוח דם למשך שנה.
*תרומת דם במקום עבודה, מקנה ביטוח מיידי בשונה מתרומה יזומה במד"א המזכה בביטוח חודשיים לאחר תרומת הדם.
