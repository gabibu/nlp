

"מעמדה של העיר אריאל מבוסס. יש לכם סיבה טובה להיות אופטימיים ביחס לעתידה של העיר", כך אמר היום נשיא המדינה, משה קצב, בביקור שערך בעיר אריאל שבשומרון.

"יש לביקורך משמעות מיוחדת בתקופה הקשה הזאת", אמר ראש עיריית אריאל, רון נחמן,לנשיא, "אני פונה אליך היום בשם האנשים שנמצאים כאן ורוצים לקבל הצהרה ברורה מה עתיד העיר הזאת".

הנשיא קצב בדברי תשובתו המליץ לראש העיר ואנשי מועצת העיר ש"לא לעורר את הדובים במקום שאין צורך. מעמדה של העיר אריאל איתן, יש קונסנזוס סביב העיר וכשהנשיא בוש מדבר במכתבו מאפריל 2004 על גושי התיישבות שהם עובדה שיש לקחתה בחשבון - הכוונה היא, בין השאר, לעיר אריאל".

את פני נשיא המדינה ורעייתו קיבלו היום ילדי אריאל בדגלים ובפרחים. המועצה הדתית קיבלה את פני האורחים בלחם ומלח, או ליתר דיוק חלה מעשה מקלעת אומנותי שהנשיא בצע ממנה ובירך עליה.

הנשיא ורעייתו צפו במופעי שירה וריקוד של תלמידי בתי הספר היסודיים ואחר כך השיב הנשיא לשאלות התלמידים, משם למכללת יהודה ושומרון שבה לומדים כ-8,000 סטודנטים. נשיא המכללה, מר דן מאירשטיין, הציג בפני הנשיא קצב ורעייתו את מאיץ החלקיקים וסקר בפניו פרויקטים ביניהם פרויקטים בתחום הביטחון והפיזיקה שהמכללה מקדמת.

במפגש עם סטודנטים של המכללה, אמר הנשיא: "החלטת הכנסת בעניין משאל העם היא הכרעה חוקית, דמוקרטית ולגיטימית ויש לקבלה. מי שרוצה להמשיך להיאבק בהינתקות צריך לעשות זאת באמצעות השפעה על דעת הקהל, באמצעות בתי המשפט ובאמצעות הכנסת. אסור לעבור קווים אדומים כדי שלא לגרום נזק בלתי הפיך למדינת ישראל ולעם ישראל".
