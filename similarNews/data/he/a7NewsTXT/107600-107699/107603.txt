

'מיין קאמפף', ספרו של אדולף היטלר, הפך בתקופה האחרונה להיות רב מכר בטורקיה, כך מדווח היום הגרדיאן הבריטי.


'מיין קאמפף' הפך לרב מכר בטורקיה

הגארדיאן הבאיטי מדווח היום (ג') כי 'מיין קאמפף' הפך בתקופה האחרונה לרב מכר ברחבי טורקיה ונקנה על ידי טורקים צעירים רבים. לטענת המוציאים לאור, נמכרו בטורקיה בחודשיים האחרונים יותר מ-100,000 עותקים של הספר.

בתגובה לפרסום, הביעו הקהילות היהודיות בטורקיה זעזוע ודאגה רבה מהעניין הרב שמגלים הצעירים הטורקים בספר ובאידיאולוגיה הנאצית.

כתב INN איציק וולף מוסר כי אין זאת הפעם הראשונה שספרו של אדולף היטלר מתורגם וזוכה להצלחה בעולם הערבי והמוסלמי.

אחד ממנהיגיה הראשונים של מפלגת הבעת' השולטת בסוריה, סאמי אלג'אנדי, כתב בקטע זיכרונות אוטוביוגרפי המתייחס לשנות השלושים: "היינו גזעניים, מעריצי הנאציזם, שקועים בקריאה של ספרי הנאציזם ושל המקור לרוח הנאציזם... היינו הראשונים שחשבנו על תרגום 'מיין קאמפף'.

הספר 'מיין קאמפף' הוצא לאור במספר מהדורות בלבנון. המהדורה האחרונה שבהן, יצאה לאור בשנת 1995. אחת המהדורות הופצה גם לשטחי "הרש"פ על ידי סוכנות "אלשורוק" ברמאללה והיתה בעבר רב מכר בערי הרש"פ.

את ספרו 'מיין קאמפף' (תרגום: המאבק שלי), כתב היטלר בימים בהם ישב בכלא לפני שעלה לשלטון בשנת 1933. בספר פרס הצורר הנאצי את האידאולוגיה שלו בדבר הגזע העליון, 'בעיית' היהודים ועוד.

