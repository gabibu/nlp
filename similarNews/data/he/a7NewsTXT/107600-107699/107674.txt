

המקווה היחיד שמשמש את הקהילה היהודית באי מלטה נמצא בסכנת סגירה. מרכז רבני אירופה פתח במבצע גיוס 48,000 דולר לקניית המבנה בו נמצא המקווה.

באי מלטה שנמצא במרכז הים התיכון מתגוררים כ- 360,000 תושבים. ביניהם גרות רק 15 משפחות יהודיות שכולם שומרי מצוות. הקהילה הקטנה חיה בינות לאלפי משפחות נוכריות, ושמירת המצוות היא זו שמצילה אותם מלהיאבד בתוך הים הגדול הזה.

לפני מספר שנים התעוררו אנשי הקהילה להקים מקווה טהרה באי, אולם חוסר האמצעים שברשותם לא אפשר להם לרכוש מבנה לצורך כך והם נאלצו לשכור מחסן ולבנות בתוכו את המקווה. יש לציין כי למרות התנאים הקשים, נבנה המקווה על פי כל כללי ההלכה, בפיקוחו של הרב מיכאל הלפרין, רב הגבעה הצרפתית בירושלים, שידוע כמומחה בעל שם עולמי בכל השייך לבניית מקוואות. כך התנהלה הקהילה בשנים האחרונות, אולם, לפני מספר חודשים החליט בעל המחסן למכור את המחסן שברשותו שבתוכו בנוי המקווה.

בני הקהילה החלו לנסות ולשכנע את בעל המחסן לוותר על תוכניתו ולהמשיך להשכיר את המבנה לקהילה, אולם בעל המחסן עומד על עמדתו שבאם לא ימציאו בני הקהילה 48,000 דולר עבור קניית המחסן, הוא ייאלץ למכור את המחסן לאדם הראשון שיהיה מעוניין בכך, ולמעשה - ייחרב המקווה היחידי שמשמש אותם ונבנה במאמצים ודמים מרובים.

נציג הקהילה היהודית במלטה מר ראובן אליהו אוחיון המכהן גם כשליח ציבור פנה בימים האחרונים לאגף המקוואות שב'מרכז רבני אירופה' כשהוא משווע לעזרה דחופה.

למשפחת אוחיון, שנציגה פנה ל'מרכז רבני אירופה' יש וותק רב שנים וחלק גדול מאוד בשמירת הגחלת היהודית באי מלטה. סבו של ראובן, הרב נסים אוחיון ז"ל, היה כלי קדוש באי מלטה כ- 28 שנה, ושימש כרב, שוחט וכסופר סת"ם והיה מוערך מאוד בקרב תושבי האי   יהודים ונוכרים כאחד. כיום משמש אביו של ראובן כאחראי על בית הכנסת, כמארגן האירועים בחגים ואחראי על ה'חברא
קדישא' במקום.

הת' מנחם מרגולין מזכ"ל 'מרכז רבני אירופה' מסר כי בני הקהילה היהודית הקטנה ודלת האמצעים שאינם מסוגלים לקחת על עצמם פרוייקט זה, נתלים ממש כטובע בקש באגף למקוואות ב'מרכז רבני אירופה' ומבקשים את עזרתם הדחופה ע"מ להשאיר בידי בני הקהילה את הזכות להיטהר במקווה משלהם. 'מרכז רבני אירופה' נרתם לסייע לבני הקהילה במלטה, ובימים אלו פונה מנהל
האגף למקוואות לנדיבים בבקשה ליטול חלק במצווה החשובה הזו.

כל הרוצה ליטול חלק במצווה זו מתבקש לפנות ל'מרכז רבני אירופה'.
טל: 32-2-233-1819, פקס 32-2-233-1820
דוא"ל: mikve@rce.eu.com
