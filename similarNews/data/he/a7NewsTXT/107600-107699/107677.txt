

מנהל השירות לטיפול מרחוק במרכז לבריאות הנפש בבאר שבע, ד"ר דורון טודר, המטפל גם בתושבי גוש קטיף אומר כי החוסן הנפשי של התושבים עצום. "אחד הדברים שמאוד הרשימו אותי זו העובדה שמדובר באנשים מאוד חזקים".

בראיון ליומן ערוץ 7 אמר מנהל השירות לטיפול מרחוק במרכז לבריאות הנפש, הפסיכיאטר ד"ר דורון טודר כי עד כה לא היה קיים בדרום שירות של טיפול פסיכיאטרי מרחוק. כשהוקם המרכז, הוחלט כי אחד האזורים הראשונים שיקבלו טיפול יהיה גוש קטיף, זאת בשל סוגיית הבטיחות בדרכים. "בגלל האירועים הביטחוניים חשבנו שאם אנחנו יכולים לחסוך לאנשים נסיעות מיותרות בכבישים זה יהיה נכון".

הטיפול מרחוק נעשה באמצעות מערכת תקשורת וידאו כאשר במקום להגיע למרכז לבריאות הנפש בבאר שבע מגיעים המטופלים לקופת החולים ביישוב בו הם גרים ומבצעים שם את השיחה ואת הבדיקות הנדרשות עם אנשי המרכז אשר נותנים על סמך השיחות הללו את ההמלצות הטיפוליות.

"הטיפול שאנחנו מעניקים לתושבי גוש קטיף אינו קשור לתכנית ההתנתקות", אמר ד"ר טודר, "גוש קטיף הוא מקום בו חיים אנשים עם בעיות פסיכולוגיות ופסיכיאטריות כמו כל מקום אחר במדינה". הוא העיר שללא ספק מדובר בחוויה קשה אך יחד עם זאת אמר שמכיוון שמדובר על מעשה שלא נעשה עדיין אין אפשרות לתת עליו תשובות בדוקות. "אני לא יודע מה הפינוי יעשה לאנשים. אני מקווה ומתפלל שהנזק הנפשי לא יהיה גדול".

"אני מדבר עם אנשים בגוש קטיף ולחלקם ישנה הכחשה מלאה של ההתנתקות. אני חושש שאם תהיה ההתנתקות בסופו של דבר, האנשים הללו ימצאו את עצמם בבת אחת במקום לא ברור", אמר והוסיף שלעומת אותם אנשים יש כאלה שאומרים שלדעתם לא יהיה פינוי אך הם מציינים שאינם יודעים לנחש את כוונות הקב"ה ואם הוא יחליט שכן יהיה פינוי, כנראה שיש לו סיבות לכך והם יאלצו לקבל את המציאות.

"בסך הכל אני חושב שהחוסן הנפשי של תושבי גוש קטיף הוא עצום", אמר, "אחד הדברים שמאוד הרשימו אותי מתחילת ההיכרות שלי עם אנשי הגוש בתחילת הטיפול זה שמדובר באנשים מאוד חזקים".

ד"ר טודר התייחס לדיבורים על התאבדויות בקרב תושבים בגוש קטיף במידה ותכנית הפינוי תצא אל הפועל ואמר כי הביטויים הללו קיצוניים ולפי הבנתו, גם כאן יש פוליטיקה. "אין ספק שהנושא הזה מביא עמו מצוקה קשה ואני מקווה שהאנשים האלה יצליחו להתאושש ממנה".

המרכז לבריאות הנפש בבאר שבע הוא המרכז הפסיכיאטרי היחיד בחצי הדרומי של מדינת ישראל, מאשדוד דרומה. מדובר במרכז רפואי הנותן מגוון שירותים פסיכיאטריים למגוון גילאים, החל מנוער וכלה בקשישים. יש בו מחלקות אשפוז סגורות ובנוסף לכך הוא משמש כמרכז טיפולי לחולים שאינם מאושפזים. ההפניה למרכז נעשית על ידי רופא המשפחה שקובע האם המטופל זקוק לטיפול פסיכיאטרי.
