

המטה המשותף לשלמות העם והארץ קורא לפעילות של תפילה ומחאה בקרבת הר הבית, ובכך לסייע לסיכול ההתנתקות. פעילי המטה אומרים כי "הדרך להצלת גוש קטיף וצפון השומרון עוברת דרך הר הבית".

המטה המשותף יחד עם תנועות הר הבית והמקדש, פועלים להטמיע את הר הבית בתודעת הציבור אך גם לרתום את סיבוב השערים לצורך סתימת שערים שתאלץ את משטרת ישראל לגייס רבים משוטריה לצורך אבטחת סיבוב השערים. המטרה, אומר ברוך בן יוסף מיוזמי הרעיון, להביא לכך שכוחות רבים יועברו צפונה לירושלים יתישו אותם וידלדלו את הכוחות שנמצאים בגוש קטיף.

בן יוסף אומר לכתבתנו רות אברהמי, כי הרעיון נולד ביום העצמאות בשנה שעברה בעקבות אכזבה מפעילות הסברתית. "לפני כחמישה חודשים, פעילים של תנועות הר הבית והמקדש פנו לח"כ אורי אריאל והציעו שמועצת יש"ע תגייס אלפים להגיע לשערי הר הבית לתפילה אך גם ל'סתימת השערים' בפני הערבים. המטרה היא לגרום לממשלה לבטל את תכנית הגירוש"

בן יוסף מסביר כי הצפי של יוזמי הרעיון הוא שפעילות כזו תגרור לתגובה אלימה מצד הערבים וזו תרתק אלפי שוטרים וחיילים לבלימת האלימות בירושלים ובצפון הארץ. בן יוסף מציין כי ח"כ אריאל פקפק ביכולתו לשכנע את חבריו במועצת יש"ע לנקוט בדרך זו.

מבצע "רבבה להר הבית" שבמהלכו הוכח כי די באיום על כוונות אלפים להגיע להר הבית וסביבתו, כדי לגרום למשטרה וגם לערבים למתח ולתגובות בלתי-רציונליות. " גם הוכחה זו לא שינתה את הקו הרשמי של מועצת יש"ע", אומר בן יוסף.

עם זאת הוא מציין כי חלה תזוזה ומקורה באכזבתם של פעילים מסיום ההפגנה בכפר מימון. הם שמעו על תכנית הר הבית ופנו אליהם כדי שהמבצע, למרות הזמן המועט שניתן עבור ההכנות אליו, יצא לפועל "קראנו לאלפים שאינם מגיעים לכיסופים או צפון השומרון להגיע למרכז הרובע היהודי, מקום שבו הקמנו מאהל, ולהשתתף בפעילות מסביב להר הבית. הצלחנו להשיג את התמיכה של רבנים מועד רבני יש"ע ורבנים בולטים מסביב לארץ".

בן יוסף אומר כי ההתחלה היתה בשבוע שלפני ט' באב, כשכמה עשרות אנשים הגיעו. "משטרת העיר העתיקה התייחסה בזלזול לבקשה שלנו לרישיון לפעילות משום שלא האמינו שיגיעו פעילים. אולם, החל מט' באב, מגיעים כל יום יותר ויותר פעילים. הדבר מלחיץ את המשטרה וגרם לה לנסות למנוע את סיבוב השערים על ידי מעצרי שווא. הערבים התחילו להגיב לפעילות ביום ב' על ידי יידוי אבנים על הפעילים באזור שער האריות".

בן יוסף אומר כי "ככל שיצטרפו יותר פעילים, כך גדלים הסיכויים שנצליח לגרום למשטרה להזעיק כוחות צפונה, לירושלים, ובכך לסכל את העקירה. כידוע מניסיון העבר, לכל פעולה מסביב להר הבית יש את הכוח לגרום לתגובות שרשרת".

יוזמי המבצע מתכננים לקיים את פעילות סיבוב השערים בשעות בלתי שגרתיות כמו כן מדווחים כי עיר האוהלים שהקימו ברובע היהודי, ממשיכה לגדול ותושביה עורכים פעילויות מדי יום.

בהודעתם, תחת הכותרת: "כי לא יטוש ה' עמו ונחלתו לא יעזוב", הם מציינים כי מידי בוקר בשעה 11:00 בבוקר ובשעה 16:00 נערכים סיורים מודרכים בעיר העתיקה ובעיר דוד.
שיעורים של רבנים והפעלות של ילדים מתקיימים בשעה 14:00 , ובשעה 17:45 מתקיימת הפעילות המרכזית במקום - יציאה לתפילות מול שערי הר הבית "ברוב עם ובחרדת קודש".

קשת הרמב"ן היא נקודת המוצא לסיורים ולתפילות.
