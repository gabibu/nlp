

נשיא איגוד לשכות המסחר, אוריאל לין, דרש השבוע משר התשתיות הלאומיות, בנימין בן-אליעזר, להוביל מחדש מדיניות לשימור האנרגיה ולשימוש במקורות אנרגיה חליפיים לנפט הגולמי.


לין שכיהן בעבר גם כמנכ"ל משרד האנרגיה ויו"ר ועדת האנרגיה בכנסת, הדגיש כי אין לראות בהעלאה הנמשכת של מחירי הנפט הגולמי תופעה עונתית אלא שינוי מבני ארוך טווח. "נוכח האיום המתמיד בהעלאת מחירי הדלק הגולמי, מדינת ישראל חייבת לחזור למדיניות הלאומית של שימור אנרגיה, בכלל זה, צמצום צריכת החשמל, שימוש באנרגיות חלופיות והקמת תשתיות לשימוש בגז טבעי".

לדברי לין, "בראייה אחורה, אין שום ספק שישראל שגתה כאשר החליטה לנטוש את פיתוחם של מקורות אנרגיה חלופיים לנפט הגולמי, ואף זנחה כליל את מדיניות שימור האנרגיה. אסור לנו לחזור על שגיאות העבר".

מדוחות חברת החשמל עולה כי המחיר החודשי הממוצע לקוט"ש לכלל המשק עלה בחמש השנים האחרונות ב- 27%, מ- 29.49 אגורות בשנת 2000 ל- 37.49 אגורות בשנת 2004. תעריף הצריכה הביתי עלה ב- 30% באותה תקופה, מ- 32.39 אג' ל- 42.14 אג', כאשר הצריכה הביתית מהווה 32% מכלל הצריכה במשק.

לין הדגיש כי בתחילת שנות ה- 80, נוכח העליות במחירי הדלק הגולמי, משרד האנרגיה נקט במדיניות אגרסיבית של פיתוח מקורות אנרגיה חליפיים, דוגמת אנרגיה סולרית, 'ביומס', 'רוח' ועוד. בנוסף, ציין לין, שבאותה תקופה נקטה חברת החשמל במדיניות הסברה רחבה, שחינכה את הצרכנים כיצד לחסוך בצריכת החשמל.
