

30 אלף תלמידים במערכת החינוך הממלכתית של ישראל השתתפו בפרויקט מיוחד שיזמה כת הסיינטולוגיה. בעקבות פניית 'יד לאחים' נאסר השימוש בעתיד בחוברת שהנפיקה הכת.



לפני חודשים אחדים נודע לארגון הפעילים יד לאחים כי במוסדות חינוך רבים במערכת החינוך הכללית מופץ הספר 'הדרך אל האושר' שחובר על-ידי כת הסיינטולוגיה. הספר הוא בעל חזות תמימה והוא כולל המלצות לילדים על אימוץ שורה של מושגים. מחבר הספר הוא מייסד כת הסיינטולוגיה, רון האבארד .

ב'יד לאחים' מזכירים תחקיר מיוחד שבוצע על-ידי המגזין 'טיים' ותאר את הכת הסיינטולוגית ככנסייה שנוסדה במטרה 'לטהר' אנשים מאומללותם, ובפועל מתחזה לדת. הכת, נאמר בתחקיר, היא עסק גלובלי ענקי, אפל ורווחי, שמתקיים באמצעות הפחדת חבריו ומבקריו בסגנון המאפיה.

עם היוודע דבר הניסיון החדש להחדרת ספרו של מייסד כת הסיינטולוגיה בקרב בתי הספר, פנה יו"ר יד לאחים, הרב שלום דב ליפשיץ, במכתב דחוף לשרת החינוך. "פונים אנו אליך כי תואילי להוציא הנחיה חד משמעית לא לתת כל אפשרות להפצת פרסומי עמותה זו, בתוככי בית הספר ובקרב תלמידי בתי הספר".

שרת החינוך העבירה את הטיפול בעניין לידי ד"ר אילנה זילר, מנהלת אגף א' מוסדות חינוך, אשר ביקשה במכתב מיו"ר יד לאחים: "באם ידוע לך על בתי ספר שבהם עושים שימוש בספר, אנא הודיעני". היא אף ציינה כי: "אני מעבירה העתק ממכתבי זה גם אל מנהלי המחוזות על מנת שיביאו את תוכנו בפני המפקחים הכוללים".

ביד לאחים הזדרזו להעביר למשרד החינוך רשימה פרטנית של בתי הספר שאליהם נשלחה החוברת, מתוך תקווה שהמשרד יעשה את הכול כדי לנתק כל קשר בין בתי הספר לבין הכת המסוכנת.

ואולם, פרסומי הכת הסיינטולוגית שהגיעו השבוע לידי יד לאחים מלמדים על כך שלא פחות משלושים אלף ילדים מכל רחבי הארץ השתתפו בתחרות נושאת פרסים במסגרת הספר 'הדרך אל האושר'. במסגרת התחרות אף העפילו שלושה ילדים לשלב הגמר וזכו לפרסים וציונים מיוחדים. המידע שבחלקו הגדול הועבר ליד לאחים גם על ידי אנשי אקדמיה בכירים באוניברסיטת תל אביב לא העניק מקום לספקות כי חרף הצהרת הכוונות של משרד החינוך, בתי הספר נותרו פרוצים להשפעתם הרעה והמזיקה של אנשי הכת.

הארגון פנה לשרת החינוך, להנהלות בתי הספר ואף בשורה של מכתבים ישירים אל הורי התלמידים שבניהם זכו בפרסים. במכתבים אל ההורים, הופיע הסבר ארוך ומנומק אודות אופיה של הכת, סכנותיה וההרסנות הכרוכה בה.

מנהלת אגף מוסדות חינוך השיבה השבוע ליו"ר יד לאחים מכתב בו נאמר מפורשות: "אנו מודעים לעובדה שמאחורי התכנית 'הדרך אל האושר' מסתתרת כת הסיינטולוגיה, ואף פרסמנו איסור על השימוש בחוברת". ב'יד לאחים' אומרים כי את הנחמה היחידה ניתן למצוא, אם בכלל, במשפט המסכם של המכתב בו מודיעה מנהלת האגף כי "לקראת שנת הלימודים תשס"ו הנחתה המנהלת הכללית את מנהלי המחוזות, לחזור ולוודא יישום האמור בחוזר בכל בתי הספר".


יצויין כי בשנים האחרונות, מאות מאמינים של הסיינטולוגיה' שרבים מהם התלוננו על התעללות נפשית או גופנית' פרשו מהכנסייה וביקרו אותה בפומבי. לא מעטים מהם תבעו את הכת לדין וזכו. בכמה מהמקרים הכתירו השופטים את הכנסייה במילים: "סכיזופרנית ופרנואידית", ו"מושחתת, מרושעת ומסוכנת".

בשנת תשמ"ה פורסם בישראל דו"ח מיוחד על כתות בישראל שרוכז בידי סגנית שר החינוך דאז, ח"כ מרים תעסה-גלזר. הדו"ח הגדיר את כת הסיינטולוגיה ככת מסוכנת ביותר. בדו"ח נאמר, בין היתר, כי "סיינטולוגים רבים אינם מעזים לעזוב את הארגון, מחשש שייהפכו אובייקט לסחטנות עקב המידע האישי הרב שהצטבר עליהם, וכן מפחד שיסווגו כאישיות עוינת ויירדפו עד צוואר".
(ש)
