

כוחות גדולים של צבא ומשטרה פרצו לבתי הכנסת בנווה דקלים והחלו לגרש את המתפללים. צביקי בר חי הוא הראשון שמוצא בכוח מהמתחם לקול צעקות "יהודי לא מגרש יהודי". מפקד המחוז לב עומד בראש הכוחות המפנים.

כוחות גדולים של צבא ומשטרה פרצו בסביבות השעה 15:30 לבתי הכנסת בנווה דקלים. ניצב אורי בר לב תידרך קודם לכן את הצוותים של השוטרים.

חיילות רבות עשו דרכן לבית הכנסת הספרדי, שם נמצאות נשים ונערות המנסות למנוע את העקירה, ברקע נשמעות קריאות ברמקול לחיילים לא להחריב את בית הכנסת.

בשורה הראשונה עמדו אנשים ונשים עם חולצות צהובות. אלו אנשים שהגיעו מארה"ב כדי לעזור לתושבים.

המתבצרים בבית הכנסת בנווה דקלים חסמו את הגישה למקום ע"י ספסלים וציוד נוסף. המתבצרים על הגג משליכים כדורי צבע לעבר האוטובוסים והכוחות. דלתות בתי הכנסת רותכו מבפנים ונראה כי המתבצרים לא מתכוונים לצאת מהמקום מרצונם. בבית הכנסת אומרים תפילות וסליחות כביום כיפור.

כוחות גדולים של יס"ם לבושים בסרבלים שחורים ומעוררים תחושות קשות בצופים ולא רק בתושבים שעומדים להעקר מביתם.

ראש הממשלה, אריאל שרון דחה בקשה של יו"ר ש"ס, אלי ישי, לדחות פינוי בית הכנסת בנווה דקלים עד מוצאי שבת. שרון ענה כי אין זה בסמכותו אלא רק בסמכות הדרגים בשטח. ישי אמר כי זו התחמקות והוא רואה את זה בעין רעה מאוד.


צילומים: יצחק שליסל

פעילי הימין לנים במפעל עלי קטיף

ריקודים לתוך הלילה

נטיעות השבוע בכפר דרום

תפילה בכפר דרום


