

בתגובה לנתוני הלמ"ס על החשבונאות הלאומית אומרים באיגוד לשכות המסחר כי ענפי המסחר והשירותים הם אלה שהובילו את צמיחת התוצר. "נתונים אלה מעידים שהמשק חוזר לשיעורי הצמיחה של שנת 2004", אמרו שם.

נשיא איגוד לשכות המסחר, אוריאל לין, אמר כי ענפי המסחר והשירותים הם אלה שהובילו את צמיחת התוצר במחצית הראשונה של שנת 2005. "צמיחה זו באה לידי ביטוי בגידול של 3.1% בתוצר לנפש, עלייה של 4.1% בצריכה הפרטית, וגידול של 6.1% בתוצר העסקי", אמר.

בנוסף לכך בא לידי ביטוי הגידול של כ- 9% בסחר החוץ של ישראל הכולל יבוא ויצוא של סחורות בגידול בפדיון ענפי המסחר והשירותים ובגידול בתעסוקה בענפים אלה. לדברי לין, נתונים אלה מעידים שהמשק חוזר לשיעורי הצמיחה של שנת 2004.

לין מציין עוד כי נתוני מחצית שנת 2005 משקפים את השפעת התוכניות הכלכליות משנת 2003 ועד היום, במסגרתם הופחת נטל המס על היחידים ועל החברות.

"אין שום ספק שהפוטנציאל של המשק טרם מוצה וכי יהיה ניתן להגיע לתוצאות טובות יותר עד סוף השנה, תוך המשך ישום התכנית הכלכלית לכל המגזר העסקי ללא סלקטיביות . כאשר היעד בשנת 2006 חייב להיות גידול מוחלט בתוצר לנפש בהשוואה עולמית" ציין.

לין הוסיף כי הגידול של כ- 7.8% בהשקעות בנכסים קבועים ברבעון השני של 2005, לאחר הירידות בשנים האחרונות, מעיד על מיצובה של כלכלת ישראל כבעלת פוטנציאל גבוה למשיכת השקעות זרות.
