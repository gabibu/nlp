

עו"ד יצחק מירון מהפורום המשפטי עתר בדחיפות לבג"ץ כדי שיורה לקבוע תאריכי פינוי מאוחרים יותר לצורך מציאת פתרונות עבור נוה דקלים. לדבריו: המדינה לא ערוכה. הדיון התקיים היום אך עוד אין החלטה.

כתבתנו רותי אברהם מוסרת כי הפורום המשפטי הגיש עתירה לבג"ץ כדי שיורה למדינה לאתר מקום שבו ניתן יהיה לאכלס את כל תושבי נוה דקלים ביחד. בעתירה נטען עוד כי המדינה לא ערוכה לא בטווח המיידי, לא בטווח הבינוני ולא בטווח הארוך לביצוע חוק ההתנתקות.

"עד היום אין כל הסכמה לגבי מיקום אתר שבו ניתן יהיה לאכלס את כל תושבי נווה דקלים יחדיו", נכתב בעתירה. "לטווח הביניים מייעדת הממשלה לתושבי נווה דקלים את פיתרון 'הקראווילות'. אלא שפיתרון זה רחוק מלהיות זמין. למעשה, עד היום לא יודעת מנהיגות היישוב (גם לא הנהלת האגודה השיתופית של נווה דקלים) היכן ניתן יהיה להקים אתר קראווילות עבור כל תושבי היישוב, על מנת לשמור על המירקם הקהילתי. "

עו"ד מירון אומר כי לא זו בלבד שהממשלה אינה ערוכה לקלוט את הישוב לטווח הארוך "אפילו לטווח המיידי הממשלה אינה ערוכה כלל ועיקר".

מירון הוסיף כי "למדינה אין שום פתרון של ממש. כל פעולתה הוא נסיון למצוא פתרון מיידי שיאפשר
'להניח' את העקורים במקום כלשהוא, להרוס את הבתים, ולהגיד אין מה לעשות יותר. אולי יסכימו התושבים להתפזר בדירות שונות ברחבי המדינה".

באשר לפיתרון לטווח קצר טוען הפורום המשפטי "העובדה שהפינוי נקבע לחודש אוגוסט, חודש בו בתי המלון עמוסים, מקשה על מציאת פתרונות הולמים".
