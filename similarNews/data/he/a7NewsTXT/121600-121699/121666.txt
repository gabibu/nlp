

דיאטה עשירה בחומצה פולית, עשויה להקטין את הסיכון ללקות במחלת האלצהיימר, כך עולה ממחקר המתפרסם בגיליון הראשון של ירחון חדש לנושא אלצהיימר ודמנציה.

על פי המחקר, שעריכתו נמשכה 9 שנים, אצל אנשים שאכלו דיאטה עשירה בחומצה פולית היה שיעור מחלת האלצהיימר בהם כמחצית מזה שנצפה אצל אנשים שאכלו פחות מהקצובה היומית המומלצת.

במחקר השתתפו 579 מתנדבים, 359 גברים ו-220 נשים בני 60 שנה ויותר שבהיכנסם למחקר לא סבלו מאלצהיימר. החוקרים בחנו את תכולת הדיאטה מבחינת נוגדי חמצון כמו ויטמינים E, C, וקרוטנאודים, מלבד נוכחות ויטמינים מקבוצה B הכוללים חומצה פולית, B6 ו - B12. מן המחקר עלה כי רק החומצה הפולית הקטינה את הסיכון למחלת האלצהיימר.

יש לציין כי האגודה האמריקאית למחלות לב אינה ממליצה על צריכה של הויטמין כתוסף, אלא, ממליצה על צריכה של חמש מנות פרי וירקות ליום האמורים לספק את הצריכה הנדרשת. בין הפירות והירקות המכילים חומצה פולית ניתן למנות את ירקות העלים, בננות, תפוזים, אספרגוס, ברוקולי, שעועית, ואפונה. מסקנת החוקרים שצריכה של הקצובה היומית, שהיא כ-400 מיקרוגרם ליום, עשויה להפחית את הסיכון ללקות באלצהיימר ב-55%.
