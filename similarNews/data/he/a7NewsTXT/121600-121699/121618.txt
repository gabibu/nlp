

מצפון לירושלים משתלטים גורמים מהרש"פ על מבנים. במערכת הבטחון חוששים כי מדובר בהיערכות למתקפות טרור על הבירה ביום שלאחר ההתנתקות.

(צילום ארכיון)

דאגה במערכת הבטחון מהתקרבות גורמים פלשתיניים בלתי ברורים לשכונותיה הצפוניות של ירושלים. החשש הוא שהגורמים שהשתלטו באחרונה על בתים בשכונת שועפט הצמודה לשכונות הגבעה הצרפתית, פסגת זאב ונווה יעקב, הינם גורמי טרור הנערכים ליום שאחרי ההתנתקות.

מערכת הבטחון עוקבת בדאגה אחר השתלטות של גורמים פלשתיניים על בתים שננטשו בשכונת שועפט שמצפון לירושלים. החשש הוא שהדירות והמבנים המדוברים יהפכו לבסיסי טרור שיאיימו על שכונותיה הצפוניות של ירושלים בטילי קסאם ופצצות מרגמה.

התושבים בשועפט אומרים שאת הבתים שנתפסו עזבו משפחות אמידות שלא יכלו להחזיק מעמד בתנאיה הקשים של השכונה. להערכת התושבים אם אכן הגורמים שהשתלטו על המבנים הם גורמי טרור הרי שהם יקבלו סיוע מהמשפחות שבמקום שכן גם בהם הצטבר זעם על ישראל ומוסדותיה. לדבריהם הגדר שבונה ישראל בינם לבין שכונותיה היהודיות של ירושלים מחזק את זעמם על ישראל.

כתבנו שמעון כהן מדווח כי המידע המצטבר במערכת הבטחון אודות האיום על צפון ירושלים מחזק את הערכתו של הרמטכ"ל לשעבר, רב אלוף במיל. משה יעלון שהתריע כי הנסיגה במסגרת ההתנתקות עלולה להביא את ישראל לפתחה של מלחמה שתציב את בירת ישראל ואת ערי המרכז תחת איום רקטות וטילים. יעלון העריך שהפלשתינים לא יעשו שימוש בנשק זה עד לרגע שבו לא יראו שישראל מקבלת את כל דרישותיהם. אולם ביום בו תציב ישראל בפניהם קו מדיני שממנו לא תהיה מוכנה לסגת הרי שארגוני הטרור הפלשתיניים יתקפו את ישראל עד למצב אותו הגדיר יעלון כמלחמה של ממש.
(ש)
