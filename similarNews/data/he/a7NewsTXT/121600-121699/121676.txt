

משפחות שגורשו בכוח בצהרים מנוה דקלים, הסתבבו באוטובוסים בדרכים כ 8 שעות, כשאיש לא נערך לקליטתם. אחד מהם אומר כי באוטובוס בתו בת 8 שבועות ואשה לאחר לידה ואין להם מקום להניח ראשם. 'מתעללים בנו', אמר

יותר מ 8 שעות הסתובבו כמאה משפחות שגורשו מנוה דקלים באוטובוסים אליהם הועלו בכוח ב 13.00בצהרים, כשעד לשעות הלילה לא ידעו לאן לנסוע ומה יעלה בגורלם.

הלל מרצבך תושב נוה דקלים שמשפחתו היא בין אלו שגורשו בצהרים, נמצא על האוטובוס עם אשתו ובתו בת 8 שבועות, אומר לכתבתנו רותי אברהם כי נאמר להם בתחילה לנסוע למרכז שפירא ושם גילו כי מינהלת סל"ע לא נערכה לקראתם ורק תושבי המקום הם אלו שהשתדלו לסייע "שם ריחמו עלינו ולקחו אותנו לבתים לעזור לנו קצת", אומר מרצבך. הוא מוסיף כי כל השעות הללו ניסו להשיג את המינהלת ללא הרף כדי שיתנו להם הנחיות ברורות. נאמר להם להגיע לשדרות, אך כשהגיעו לשם, גילו כי התמונה בשדרות דומה לזו שבמרכז שפירא. איש לא המתין להם או סייע מלבד "צדיקים בעיר שדרות שבאו אלינו ועזרו לנו קצת", אומר מרצבך.

הוא מוסיף כי ניסו לברר מה עליהם לעשות כשבאוטובוס כאמור תינוקות כמו בתו בת 8 שבועות ואשה אחרי לידה ונאמר להם כי עליהם "להסתדר בכוחות עצמם" הלילה, ומחר ייתכן שיימצא להם מקום בבית הארחה בנצרת עלית.

מרצבך אומר עוד כי לא ברור כיצד יגיעו לבית הארחה או לכל מקום אחר כיון שגם רכביהם אינם עימם שכן גורשו מהבתים. הוא הוסיף כי צה"ל ארגן את הגירוש בצורה 'מופתית' אך לאחר שהועלו האנשים לאוטובוסים, אין עבורם מענה. "מתעללים בנו" הוא אומר.

ח"כ אורי אריאל אומר בתגובה: "עשרות משפחות שנעקרו מגוש קטיף נזרקו בשדרות ללא
מענה דיור וללא מזון. מתיישבים שהתחננו בפני החיילים שיתנו להם להישאר בגוש, כי אין להם לאן ללכת - פונו בכוח. פשעי שרון ושקריו ייזכרו לדראון עולם."
