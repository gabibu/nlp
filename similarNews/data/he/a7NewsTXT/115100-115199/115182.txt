

ארה"ב הודיעה אמש כי היא תומכת ברפורמה שתרחיב את מספר החברות במועצת הביטחון של האו"ם, ושהיא סבורה שאחת החברות הקבועות צריכה להיות יפן ולא גרמניה.

סגן שרת החוץ של ארה"ב ניקולס ברנס אמר כי ארה"ב תומכת בהרחבה מוגבלת של מועצת הביטחון מ-15 מדינות כיום לכ-20, לרבות "מדינה או שתיים שיהיו חברות קבועות - וביניהן, כאמור, יפן".

השרה קונדוליזה רייס כבר טילפנה לעמיתה, שר החוץ היפני נובוטקה מצ'ימורה, והודיעה לו על עמדת ארה"ב, שתועלה לדיון בעצרת הכללית בשבוע הבא.

ברנס אמר כי ארה"ב סבורה שהחברות הקבועות החדשות צריכות לקבל את כל הזכויות שיש לחמש החברות הקבועות הנוכחיות - ארה"ב, בריטניה, צרפת, רוסיה וסין - לרבות זכות הווטו. נוסף לחברות הקבועות, במועצת הביטחון עשר חברות המתחלפות כל שנתיים.

לפי שעה לא ברור מי המדינה השניה שארה"ב תומכת במועמדותה לחברות קבועה במועצה, אולם גורמים אמריקנים רמזו כי זו לא תהיה מדינה הנחשבת מהמפותחות אלא מדינה מהעולם המתפתח.

גרמניה, ברזיל והודו ניהלו יחד עם יפן, קמפיין משותף כדי לגייס תמיכה לצירופן למועצת הביטחון. הן תמכו ברפורמה שתכלול שישה מושבים קבועים ועוד ארבעה מתחלפים ותביא את מספר החברות במועצה ל-25. ברנס התייחס לכך בדבריו ואמר שמועצה כה גדולה אינה דבר ישים.

תחת זאת הוא הציע קריטריון חדש לבחירות חברות המועצה, שיתייחס לא רק לאיזון הגיאוגרפי של ההרכב אלא גם לכלכלתן של המועמדות, אוכלוסייתן, גודל צבאן ויכולתן למלא משימות של שמירת שלום. הוא אמר גם שעברה של המדינה המועמדת בנושא דמוקרטיה, זכויות אדם, תרומה לאו"ם, מאבק בטרור ואי-הפצת נשק גרעיני יהיו אבני בוחן בנושא.

ההצעה האמריקנית תומכת ברפורמות אותן הציע מזכ"ל האו"ם קופין אנאן, בתחום הניהול והכספים של הארגון.

הצעה נוספת שארה"ב רוצה לקדם היא הטלת הגבלה על מינוי נציב האו"ם לזכויות אדם. על פי המצב כיום, כל חברה באו"ם יכולה להמליץ על מועמד לתפקיד כך שלפעמים דיקטטורות נמצאות בעמדה בה הן יכולות למתוח ביקורת על דמוקרטיות. ארה"ב רוצה למנוע ממדינות שספגו סנקציות על הפרת זכויות אדם להציג מועמדים לתפקיד.

