

קצין צה"ל ואיש משטרה לשעבר תושבי בית זרזיר הורשעו בסיוע לחיזבאללה בביצוע הפיגוע במצובה בו נרצחו שישה יהודים, לפני כשלוש שנים. מסרו מפות מסווגות ומכשירים סלולריים בתמורה לעשרות קילוגרמים של חשיש

אמש הותר לפרסום כי בית המשפט המחוזי בנצרת הרשיע קצין צה"ל ואיש משטרה לשעבר, בדואים תושבי הכפר בית זרזיר בריגול לטובת ארגון החיזבאללה.

השניים הורשעו במסירת מידע מודיעני, מפות מסווגות ומכשירים סלולריים בתמורה לעשרות קילוגרמים של חשיש. בפרשה הורשעו גם ארבעה מקרובי משפחתם.

השופטים קבעו, כי שני הנאשמים המרכזיים, אשר שירתו בעבר כגששים בצה"ל, יצרו קשר עם סוחרי סמים בלבנון ורכשו מהם עשרות קילוגרמים של חשיש.

בתמורה לסמים העבירו לידי החיזבאללה מידע מודיעיני אודות צה"ל, מפות מסווגות, ומכשירי טלפון סלולרים שאחד מהם שימש לביצוע פיגוע בשנת תשס"ב, סמוך לקיבוץ מצובה. בפיגוע זה נרצחו שישה יהודים ונפצעו שבעה, בהם אחד קשה. בהרוגים שוטר ושתי נשים.

השופטים טענו כי המעשים בוצעו מתוך בצע כסף ולא על רקע לאומני, אך הם "ראויים לענישה כבדה וכואבת".

על ג'מאל רחאל בן ה-30 נגזרו 21 שנות מאסר, מתוכן 18 בפועל. על ג'זאל רחאל בן 46, ששירת מספר שנים בקבע ולאחר מכן עבד במשטרת ישראל, נגזרו שש שנות מאסר בפועל. מוחמד חאלד רחאל בן ה-50, ירצה ארבע שנות מאסר.

על שלושת הנאשמים האחרים בפרשה נגזרו עונשי מאסר של בין שש לעשר שנות מאסר בפועל.

בקרוב עתיד להתחדש משפטו של סא"ל אל הייב, אשר גם הוא מואשם בריגול למען חיזבאללה תמורת מאות קילוגרמים סמים. אלהייב בן 40, אף הוא תושב הכפר הבדואי בית זרזיר, הואשם על סמך הודאות שנגבו מנאשמים אחרים בפרשה.

לטענת התביעה אלהייב אסף ידיעות סודיות לבקשת בכיר בחיזבאללה, בדבר תנועותיו של אלוף פיקוד הצפון אז, גבי אשכנזי, האבטחה עליו; עמדות טנקים בפיקוד הצפון; תנועות של טנקים ומידע אודות מטוסי חיל האוויר.
בסעיף אישום נוסף נגד אל-הייב, של בגידה, נטען כי מתוך כוונה לעזור לאויב, עשה מעשה העלול לעזור לאויב או לסכן פעולה צבאית נגד האויב.


