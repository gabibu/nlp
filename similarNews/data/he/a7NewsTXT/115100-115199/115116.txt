

ראש השב"כ החדש, יובל דיסקין, נפגש לפני כחודש עם מספר רבני יש"ע ואמר להם שהוא בעיקרון נגד מעצרים מנהליים אבל אם לא תהיה ברירה הוא ישתמש בהם, כך סיפר ביומן ערוץ 7 הרב אליקים לבנון, רב אלון מורה.

בפגישה שערך לפני כחודש ראש השב"כ החדש, יובל דיסקין, עם מספר רבני יש"ע טענו בפניו הרבנים כי מעצר נריה אופן נגרם כתוצאה של טעות בזיהוי. "אולי הוא סובל מפיצול אישיות", הגיב ראש השב"כ. עוד אמר ראש השב"כ כי הנחת העבודה היא שהפלשתינים יתפרקו מנשקם לאחר ההתנתקות.

"זו היתה פגישה ידידותית, פגישת היכרות, של רבני גב ההר עם ראש השב"כ והיא זומנה על ידי ידיד משותף", הסביר הרב אליקים לבנון, רב הישוב אלון מורה שהשתתף בפגישה, ביומן ערוץ 7.

הרב לבנון סיפר שראש השב"כ אמר לרבנים שהוא בעיקרון נגד מעצרים מנהליים אבל אם לא תהיה ברירה הוא ישתמש בהם. "אנחנו הבהרנו לו שיש לו דרך הרבה יותר טובה, הוא לא זקוק למעצרים מנהליים ואם הוא ישתף אותנו בדילמות אנחנו בהחלט נסייע לפתרונן", אמר והוסיף כי דיסקין אמר שהוא ישקול זאת אך זאת לא ראיה מכיוון שכבר שלשה ראשי שב"כ אמרו לו אישית אותו דבר. "דיברנו על אירוע מסוים שהיה, שמידע הועבר אלינו על ידי איש שב"כ ואמרנו לו שירד מזה כי אנחנו מטפלים בנושא. הזמנו את אותו אדם והכל נבלם, אז למה להכניס לכלא אם אפשר לפתור את הדברים בצורה כל כך פשוטה?", שאל.

הרב הוסיף כי הרבנים העלו בפגישתם עם ראש השב"כ את סוגיית מעצרו המנהלי של נריה אופן. "אנחנו טענו בעקשנות שיש כאן טעות חמורה בזיהוי, זה פשוט לא הבנאדם ולטענת דיסקין, לאחר שעבר בעיון על החומר מצא כי יש להם ראיות חותכות וברורות בנושא". בתגובה לטענת הרבנים שאופן מדבר הפוך מהחשדות המיוחסים לו על ידי השב"כ ענה דיסקין: "אולי הוא סובל מפיצול אישיות".

"שאלנו אותו איך הוא רואה את ההמשך והוא ענה שהוא רואה את ההמשך בכך שהפלשתינאים יתפרקו מנשקם והשלום ישרור", אמר הרב לבנון וציין כי מכיוון שראיה זו נראתה לרבנים תמוהה שאלו את דיסקין כיצד אחרי שנים רבות שמצפים שהפלשתינים יפרקו את נשקם איך הם יחליטו פתאום שהטרור לא משתלם אחרי שהם מקבלים פרס על הטרור. "מענה לקושיה הזאת לא קיבלנו".

"זוהי הנחת העבודה של מי שארג את התכנית הנוראית הזאת, שאנחנו נצא מגוש קטיף והם יתפרקו מנשקם לאור ההצלחה המסחררת של הטרור", אמר הרב.

לדברי הרב לבנון נשמר ערוץ פתוח בין ראש השב"כ לבין רבני גב ההר ובמקרה שיהיה משהו שידרוש את עדכון ראש השב"כ הם בפירוש יעשו זאת על מנת למנוע תקלות. "אנחנו מצפים ומקווים שאם תהיה בעיה שתתעורר עם מישהו שאולי חושב מחשבות שגם עלינו לחלוטין לא מקובלות יעדכנו אותנו ואנחנו באמצעים פשוטים שלנו נבלום כל דבר שכזה. אנחנו נכונים לפעול נגד אלימות, פגיעה בנפש, ולסייע לראש השב"כ ולעם ישראל".
