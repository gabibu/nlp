

ח"כ צבי הנדל, יו"ר סיעת האיחוד הלאומי, אומר כי לשרון אין יותר סמכות על המשטרה ועל הצבא: "הוא רימה את כולם את הממשלה ואת הכנסת". מדובר לדבריו ב"תחילת הסוף" של התכנית.

לדברי ח"כ הנדל, אי אפשר לדעת אם הדבר יסתיים באמצעות חוק שידחה את תכנית ההתנתקות או באמצעות התערבות בג"ץ, אך "אין ספק שהדבר אינו יכול להמשך".

בראיון ליגאל שוק בערוץ 7 מתייחס הנדל לדבריםהמתפרסמים בספרם של העיתונאים רביב דרוקר ועפר שלח "בומרנג". השניים התראיינו ביום רביעי בתכנית משעל חם, ואמרו בין היתר כי "אבי תכנית ההתנתקות" הוא דב וייסגלס, וכי המניע של שרון בהליכה להתנתקות הוא החשש שלו מפני כתב אישום. השניים התייחסו גם ל"יישור הקו" של המטכ"ל ושר הבטחון עם התכנית למרות התנגדותם החריפה אליה.

מדובר במהפך גדול וב'פצצה', אומר הנדל ולכן הענין מושתק ואינו מופיע בעתונות או ברדיו. לא נאפשר להשתיק ונפעל גם בכנסת, אומר הנדל. לדבריו גם שינוי ומרץ לא יוכלו עתה לעמוד מנגד.

הנדל מוסיף כי בג"ץ בהחלטתו נגד חוק פינוי פיצוי "הרים לנו להנחתה", וזאת משום שנימק את סירובו לגעת בנושא המהותי: האם יש או אין סיבה טובה לעקירת ישובים בגוש קטיף ובצפון השומרון, בכך שמדובר בענין ציבורי שצריך להיות מוכרע בכנסת ובממשלה. עם זאת , הבג"ץ קבע כי אם היתה טענה שהמניעים לתכנית ההתנתקות נובעים למשל מחשד לשחיתות, אזי צריך הדבר לבוא לידי דיון בבית המשפט.

במקביל לפנייה לבג"ץ הגיש האיחוד הלאומי הצעת אי אימון על רקע השחיתות והיא תידון לדבריו ביום שני הקרוב. הנדל אומר כי יופעל לחץ על חברי כנסת בליכוד, שעתה יצטרכו לדבריו לחדול מ"לגלגל עיניים" שכן מתברר שאיש לא חשב שמדובר בתכנית טובה כולל ראש הממשלה בעצמו וכי היא "טובה רק כדי למנוע תא מעצר מבניו ומעצמו". "גם אנשים כמו ביבי לא יוכלו לטעון יותר 'אני נגד אבל אני נשאר בממשלה'", הוא אומר. על אנשי "ההדר הביתרי" לצאת מ'חוריהם', כי "בסופו של דבר כל אחד יעמוד ליד עמוד הקלון, אם לא ינקוט עמדה, ואין יותר עמדה אחרת. הדברים ברורים כיון שעכשיו אנשי שמאל מובהקים ונטולי חסינות אומרים זאת, ולא צבי הנדל".

"למהלך ההתנתקות אין לגיטימציה ולא רק מסיבות יהודיות ערכיות וקנין עם ישראל בארצו, אלא מסיבות של משטר תקין מינימלי. לשרון אין סמכות להורות לצבא ולמשטרה שכן הוא רימה את כולם, את הממשלה ואת הכנסת".

הנדל מתייחס לשמועות על כוונת צה"ל לסגור בסוף החודש את גוש קטיף ואומר: "את זה אני שומע כבר 4 חודשים. שר הבטחון הודיע שהוא יסגור שבוע לפני פסח, אחר כך שבוע לפני יום העצמאות ושבוע אחרי יום העצמאות. להערכתי שום דבר לא ייסגר ולא תהיה התנתקות. צריך לעבוד קשה, אבל ב"ה אני מזמין אותך לראיון חגיגי אחרי שבועות בשנה הבאה בגוש קטיף".
