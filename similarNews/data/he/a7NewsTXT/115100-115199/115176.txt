

בהמסתמך על מסמך צבאי פנימי מגלה ידיעות אחרונות הבוקר כי ביום ראשון הקרוב יטיל צה"ל מצור על ישובי צפון השומרון, ורק הרשומים כתושבי האיזור, יורשו להכנס ולצאת. דובר צה"ל: אין צו כזה, הפרסום שגוי ומטעה

"ידיעות אחרונות" מסתמך על "מסמך סודי" של גדוד 101 של חטיבת הצנחנים. העיתון מצטט מהמסמך בהרחבה ובפירוט, ולפיו מיום ראשון הקרוב י"ב בסיוון עד יום ראשון ג' בתמוז "יימנע ממי שאינם תושבי הגזרה מעבר משבי שומרון צפונה". מאותו יום, לפי המסמך, יחסום צה"ל את צירי התנועה במרחב הצפוני של הגזרה כדי למנוע מ"קיצונים מישובים כמו יצהר, איתמר, תפוח וקדומים להפריע לביצוע ההתנתקות". המסמך מסיים ואומר כי החל מיום שני כ"ה בתמוז, לא תותר כניסתו של אף אזרח ישראלי לאיזור זה.

צה"ל מכחיש את הפרסום, שהוא לדבריו "שגוי ומטעה". לדברי דובר צה"ל, "צה"ל פועל על פי הנחיות הדרג המדיני בלבד. לכשינחה הדרג המדיני את צה"ל להטיל מיגבלת כניסה לאיזורים המיועדים לפינוי, יממש צה"ל את ההנחיה באמצעות צו של אלוף הפיקוד. הנחיה שכזו טרם ניתנה וצו מפקד פיקוד לא הוטל".

דובר צה"ל טוען כי "העיתון מבסס את ידיעתו על מסמך פנימי של צה"ל שהגיע לידיו. יש להבהיר כי קיימים מסמכים פנימיים רבים בצה"ל בנושא ההתנתקות המבוססים על תרחישים ומועדים שונים. קיומם של מסמכים שכאלה אינו יכול להוות מקור או בסיס לפרסום בלתי אחראי שכזה אלא רק הודעה רשמית של צה"ל המגובה בהנחיית דרג מדיני והוצאת צו של אלוף הפיקוד".
