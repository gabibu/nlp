

השר לביטחון פנים, גדעון עזרא חזר והדגיש היום שהוכח מעבר לכל ספק שלא היתה פגיעה בדת האיסלם ובספרי קוראן מוסלמים בבתי הכלא, כפי שהאשימו אנשי דת מוסלמים.

"גורמים פוליטיים שטובת המדינה ואזרחיה אינה בראש מעייניהם מנסים שוב ושוב לעשות שימוש ציני בתעמולה כוזבת כדי לנגח ולהכפיש את מדינת ישראל ומוסדותיה"- האשים השר עזרא ברומזו לח"כים ערביים.

הוא קיבל תמונות של דגם קרטון של מסגד "אל-אקצה", אותו בנו האסירים מכלא מגידו ואשר בכיפתו שובצו גזרי פסוקים מהקוראן ותמונות של הדפים מהם נגזרו אותם פסוקים.

בנוסף, האסירים הביטחוניים בכלא אוהלי קידר שיגרו מכתב לח"כ עבד אל-מלכ דהמשה (רע"מ), בו הם מבקשים ממנו לחדול ולעסוק בנושא הפגיעה, לכאורה, בספר הקוראן. במכתב הסבירו כי ניצב השב"ס ביקרם והסביר להם שלא פגעו בדתם.

