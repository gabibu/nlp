

"הדברים המזעזעים שפורסמו מוכיחים שראש הממשלה מושחת מהיסוד ושהוא מוכן להציל את עורו גם על חשבון האזרחים", אמר אריאל. באיחוד הלאומי ובגוש קטיף שוקלים לשוב ולעתור לבג"ץ לאור הגילויים



חבר הכנסת אורי אריאל מהאיחוד הלאומי פנה ליועץ המשפטי לממשלה, מני מזוז, בעקבות הטענות בספר החדש של העיתונאים רביב דרוקר ועופר שלח, לפיהן שרון החליט על תכנית ההתנתקות כדי להסיח את דעת הקהל מהחקירות הפליליות נגדו. "הדברים המזעזעים שפורסמו מוכיחים שראש הממשלה מושחת מהיסוד ושהוא מוכן להציל את עורו גם על חשבון האזרחים", אמר אריאל.

ח"כ צבי הנדל, יו"ר סיעתו של אריאל 'האיחוד הלאומי', אומר כי לשרון אין יותר סמכות על המשטרה ועל הצבא: "הוא רימה את כולם את הממשלה ואת הכנסת", ומדובר לדבריו ב"תחילת הסוף" של התכנית.

לדברי ח"כ הנדל, אי אפשר לדעת אם הדבר יסתיים באמצעות חוק שידחה את תכנית ההתנתקות או באמצעות התערבות בג"ץ, אך "אין ספק שהדבר אינו יכול להמשך".

בראיון ליגאל שוק בערוץ 7 מתייחס הנדל לדברים המתפרסמים בספרם של העיתונאים רביב דרוקר ועפר שלח "בומרנג". השניים התראיינו ביום רביעי בתכנית משעל חם, ואמרו בין היתר כי "אבי תכנית ההתנתקות" הוא דב וייסגלס, וכי המניע של שרון בהליכה להתנתקות הוא החשש שלו מפני כתב אישום. השניים התייחסו גם ל"יישור הקו" של המטכ"ל ושר הבטחון עם התכנית למרות התנגדותם החריפה אליה.

מדובר במהפך גדול וב'פצצה', אומר הנדל ולכן הענין מושתק ואינו מופיע בעתונות או ברדיו. לא נאפשר להשתיק ונפעל גם בכנסת, אומר הנדל. לדבריו גם שינוי ומרץ לא יוכלו עתה לעמוד מנגד.

הנדל מוסיף כי בג"ץ בהחלטתו נגד חוק פינוי פיצוי "הרים לנו להנחתה", וזאת משום שנימק את סירובו לגעת בנושא המהותי: האם יש או אין סיבה טובה לעקירת ישובים בגוש קטיף ובצפון השומרון, בכך שמדובר בענין ציבורי שצריך להיות מוכרע בכנסת ובממשלה. עם זאת , הבג"ץ קבע כי אם היתה טענה שהמניעים לתכנית ההתנתקות נובעים למשל מחשד לשחיתות, אזי צריך הדבר לבוא לידי דיון בבית המשפט.לסרטון מתוך התוכנית

במקביל לפנייה לבג"ץ הגיש האיחוד הלאומי הצעת אי אימון נוספת על רקע השחיתות והיא תידון לדבריו ביום שני הקרוב. הנדל אומר כי יופעל לחץ על חברי כנסת בליכוד, שעתה יצטרכו לדבריו לחדול מ"לגלגל עיניים" שכן מתברר שאיש לא חשב שמדובר בתכנית טובה כולל ראש הממשלה בעצמו וכי היא "טובה רק כדי למנוע תא מעצר מבניו ומעצמו". "גם אנשים כמו ביבי לא יוכלו לטעון יותר 'אני נגד אבל אני נשאר בממשלה'", הוא אומר. על אנשי "ההדר הביתרי" לצאת מ'חוריהם', כי "בסופו של דבר כל אחד יעמוד ליד עמוד הקלון, אם לא ינקוט עמדה, ואין יותר עמדה אחרת. הדברים ברורים כיון שעכשיו אנשי שמאל מובהקים ונטולי חסינות אומרים זאת, ולא צבי הנדל".

"למהלך ההתנתקות אין לגיטימציה ולא רק מסיבות יהודיות ערכיות וקנין עם ישראל בארצו, אלא מסיבות של משטר תקין מינימלי. לשרון אין סמכות להורות לצבא ולמשטרה שכן הוא רימה את כולם, את הממשלה ואת הכנסת".

שלשום דחתה הכנסת ברוב גדול את נאומו של ראש הממשלה, אריאל שרון, בנושא השחיתות השלטונית. 43 מחברי הבית התנגדו לנאום ורק 30 תמכו בו. מדובר בפעם השניה ברציפות בה לא מתקבלת הודעה של ראש הממשלה. קודם לדיון ספגה הממשלה עוד הפסדים בהצבעות אי-אמון.

בעקבות ההפסדים קרא יושב ראש הכנסת, ראובן ריבלין, לפיזור הכנסת ולהקדמת הבחירות מיד לאחר ביצוע תכנית ההתנתקות. ממלא מקום ראש הממשלה, השר אהוד אולמרט, תקף הבוקר את חברו למפלגה בעקבות הדברים: "אולי זו משאלת לב מסויימת של רובי ואולי זה חלק מהמהלך שנועד לסכל את ההתנתקות על ידי ניסיון לפגוע בתקינות פעולותיה של הממשלה. אולי הם מאמינים שבדרך זו הממשלה לא תוכל לעמוד בהתחייבות שלה", אמר אולמרט.

