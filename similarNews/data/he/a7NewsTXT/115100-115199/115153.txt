

"שולח מכאן אזהרה לפלשתינים ולארגונים הקיצוניים שלהם ומודיע שלא נאפשר להם להפוך את יישובי הדרום לחזית החדשה של מדינת ישראל", כך הזהיר שר החוץ במהלך ביקורו בקריית שמונה.

עיריית קריית שמונה העניקה אחר הצהריים תואר אזרח של כבוד לסגן ראש הממשלה ושר החוץ, סילבן שלום. התואר הוענק במהלך ישיבה חגיגית של מועצת העיר בבניין העירייה.

השר שלום אמר במהלך ביקורו: "אני רוצה מכאן מקריית שמונה להזהיר את הפלשתינים והארגונים הקיצוניים שלהם, לא ניתן לכם להפוך את יישובי הדרום לחזית החדשה של ישראל".

"אם האזורים שישראל מפנה אותם יהפכו לבסיסי טרור מדינת ישראל תגיב במלוא החריפות והעוצמה הנדרשת. על הפלשתינים לדעת שישראל תעשה כל שנדרש כדי שההתנתקות לא תתפרש על ידם כחולשה של ישראל", הדגיש.
השר גם ציין כי הוא רואה עצמו מהערב אזרח של קריית שמונה שיהיה מחוייב יותר לסייע לה ולתושביה.

ראש הממשלה, אריאל שרון, נאם אחר הצהריים בכנס הגליל ואמר כי יישום ההתנתקות יגרום לחיזוק ההתיישבות בגליל, בנגב ובירושלים. הוא הדגיש כי ההתנתקות תבוצע כמתוכנן, ללא כל דיחוי. "אני לא מוכן לקבל את טענות הסרק לפיהן היציאה מעזה היא חורבן הציונות, מדובר במהלך של חיזוק הציונות". עשרות פעילים ממטה צפון הפגינו מחוץ לכנס במחאה על תוכנית ההתנתקות.
