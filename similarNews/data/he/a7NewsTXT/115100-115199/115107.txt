

ממלא מקום מזכ"ל הסתדרות המורים ויו"ר ארגון המורים הדתיים, גד דיעי, אמר בראיון לערוץ 7 כי אם לא יבוטלו פיטורי המורים לחלוטין לא תיפתח שנת הלימודים הבאה. "ננקוט בכל האמצעים העומדים לרשותנו", הצהיר.

"עד אתמול בערב בערב היתה התקדמות וגם היום יש התקדמות משמעותית", אמר אתמול ממלא מקום מזכ"ל הסתדרות המורים ויו"ר ארגון המורים הדתיים, גד דיעי, "אנחנו מוכנים ברצון רב ומקיימים דיונים על יישום רפורמה אמיתית בהסכמת שני הצדדים, אבל אם שרת החינוך תשלח היום מכתבי פיטורין למורים אין לי ספק שינותק הקשר בינינו, אם מכתבי הפיטורין ישלחו, משרד החינוך יעשה טעות גדולה ויגרום לנתק מוחלט".

"ודאי שאנחנו לא נדבר על הרפורמה כשהחברים שלנו מפוטרים, אם לא יוחזר אחרון המורים לעבודה אין לנו מה לדבר ואם זה יימשך, לא תיפתח שנת הלימודים הבאה, אין לי שום ספק בזה", הזהיר. "אם מישהו משתמש בכפיה הוא מאלץ אותנו לנקוט בכל האמצעים העומדים ברשותנו".

דיעי הבהיר כי לארגוני המורים אין שום רצון לפגוע בשנת הלימודים הנוכחית שמסתיימת בעוד זמן לא רב. "היינו יכולים להשבית את הלימודים במהלך כל השנה אבל ניהלנו את המאבק לא על גבם של הילדים ולא על גב ההורים, את כל הכנסים והפעילויות עשינו אחרי הצהרים ואין לנו עניין בפגיעה שכזאת אבל אם ידחקו אותנו אל הקיר לא תהיה לנו ברירה".

"אם שרת החינוך תממש את הרפורמה באופן חד צדדי, לא תהיה לנו ברירה, ניאבק בכל כוחותינו ובכל האמצעים הכוללים השבתה,משפטים ועוד", הדגיש.

עוד הזכיר דיעי כי המאבק של המורים איננו רק על הרפורמה אלא גם על שחיקת שכר המורים. "לנו מגיע בתוקף ההסכמים פיצוי על שחיקת שכר שלא קיבלנו משנת 99'. הנתונים הראו כי מגיע לנו סכום נכבד והממשלה והאוצר עדיין מעכבים את הכסף", אמר. "בבדיקה אובייקטיבית התברר כי שחיקת השכר היא רצינית מאוד ומשמעותית, מדובר בשחיקה של כ-30%", דברי דיעי.
