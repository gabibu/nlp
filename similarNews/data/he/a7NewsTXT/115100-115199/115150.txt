

בימים הקרובים יגיש המטה למען א"י והפורום המשפטי 8 תביעות אישיות נגד קציני צה"ל שהשתתפו בפינוי מאחזים ותוך כדי כך גרמו ברשלנות לנזק לרכוש אזרחים שלא כדין.

אביעד ויסולי יו"ר המטה למען א"י אומר כי המטה והפורום המשפטי יגבירו מעתה את הגשת התביעות האישיות נגד קציני צה"ל ואנשי משטרה שגרמו נזק משום ש"זו הדרך היחידה שנותרה בידי האזרחים להתגונן מפני עוולות של הצבא והמשטרה". המטה, לדבריו "דוחה מכל וכל את התערבות מועצת יש"ע בנושא".

ויסולי אומר לכתבתנו רותי אברהם כי מטרת התביעות היא "להיפרע אישית מכל מי שגורם נזק אישי לאזרחים ופועל נגדם באלימות". דבריה של שרת המשפטים ציפי לבני כי המדינה תגבה את אנשי כוחות הבטחון שיפעלו במסגרת ההתנתקות, מעידים על כך שבכוונת המערכת המשפטית לטרפד את כל מערך הבקרה על חריגות, אומר ויסולי. המערכת המשפטית לדבריו אינה מבקרת את מעשיהם של כוחות הבטחון, ומטייחת חקירות שהיו אמורות להתנהל במח"ש ובמצ"ח. המערכת היחידה שניתן להסתייע בה היא המערכת האזרחית שבה המדינה יכולה מעט מאד להתערב. לכן התקבלה החלטה במסגרת המטה למען א"י והפורום המשפטי כי "מסלול התביעות האישיות האזרחיות יהיה המסלול העיקרי במאבק נגד הגירוש".

ויסולי אומר כי בימים הקרובים יגיש המטה למען א"י והפורום המשפטי, ביחד עם תושבי גב ההר ותושבי גוש קטיף, 8 תביעות אישיות נגד קציני צה"ל שהשתתפו בפינוי מאחזים ותוך כדי כך גרמו ברשלנות לנזק לרכוש אזרחים שלא כדין.

לדבריו, גם אם המדינה תרצה לשלם את חובם האישי של קצינים ושוטרים אין מדובר בתהליך אוטומטי. דוגמא לכך, האופן שבו "הפקירה", כלשונו, המדינה, את שני הקצינים שהרשיעו את יוסי פילנט 'החייל הסרבן'. בג"ץ כזכור ביטל את משפטו וחייב את השנים לשלם באופן אישי את הוצאות המשפט למרות שלא נקבע כי נהגו שלא כדין. המדינה לא שילמה ונגד השניים נפתחו תיקי הוצאה לפועל כשהסכום המקורי 5 אלפים  לכל אחד, כבר תפח. יש לדעת הוא מוסיף, המדינה לא יכולה לשלם סתם כך "זה לא כמו תשלום מקופה קטנה", תחילה על האנשים יהיה לשלם מכיסם ולבקש החזר, וכאשר יקבלו את ההחזר, יקוזז ממנו מס.
