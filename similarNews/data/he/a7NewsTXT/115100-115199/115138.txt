

מחזור נוסף של קצינים סיים אמש את בית הספר לקצינים בה"ד 1. בטקס שנערך בבסיס העניק הרמטכ"ל, רב אלוף דן חלוץ, את דרגות הקצינים המצטינים וכן דיבר בפני הקהל. "על צה"ל להיות מעל למחלוקת", אמר.

בהופעתו לפני הקצינים ובני משפחותיהם אמר חלוץ בין היתר : "על צה"ל להיות מעל למחלוקת. עלינו לשמר ולחזק את האחדות בשורותינו. עוד נכונו לנו משימות רבות בהן נצטרך לצעוד כולנו כאחד.
בעתיד הקרוב נידרש כולנו למשימה מורכבת מאין כמוה - משימת ההתנתקות. המשימה תבוצע במועדה וכלשונה. לא לקרב אנו יוצאים, ולא אויב יתייצב לפנינו. לא ניצחון אנחנו מחפשים במשימה זו, אלא את מימושה. המבחן אינו מבחנו של צה"ל, הוא מבחן לדמוקרטיה של החברה הישראלית. האחריות מוטלת גם על כתפי המנהיגות הרוחנית והאזרחית של המתנגדים להתנתקות".

כתבנו קובי פינקלר מוסר שגם מפקד זרוע היבשה, האלוף יפתח רון-טל, דיבר בטקס: "ימים סוערים הם ימים אלה, ימים של הכרעות היסטוריות, המטלטלים את החברה הישראלית במחלוקות הנוגעות עד לשורש התפיסה הציונית. בייחוד כעת, בימים אלה, חובה על כל אישי הציבור והמנהיגים להקפיד הקפדה יתרה לבל יטילו גם את צבא ההגנה לישראל אל תוככי המערבולת והמחלוקת. צה"ל הוא צבא העם של כל העם, ואין לאיש את הרשות לנכס לעצמו חלקים ממנו. אין לנו ארץ אחרת, ואין לנו עם אחר".
