

היום אחה"צ יקיימו ארגונים ערביים-ישראלים תהלוכה לציון 75 שנים לתלייתם של שלושה פורעים ערביים. התהלוכה מכלא עכו, בו בוצע גזר הדין של מוות בתליה, שהטילו הבריטים על השלושה על חלקם בטבח יהודי חברון


היום תתקיים בעכו תהלוכה מיוחדת במינה לציון 75 שנים לתלייתם של שלושה פורעי חברון אשר הושעו על חלקם הפעיל בטבח יהודי חברון בתרפ"ט  עטא אל-זיר, מוחמד ג'מג'ום ופואד חיג'אזי.

מחאת יהודי עכו לערוץ 7 נמסר כי עשרות תושבים יהודים מעכו התארגנו והפגינו מולם בעת שעברו על מסלול התהלוכה. כשהתקרבו הערבים פצחו המפגינים היהודים בשיר "עם ישראל חי". הערבים החלו להתעצבן וניסו לתקוף את היהודים, אך המשטרה התערבה ומנעה מהם להתקרב. לאחר מכן סירבה המשטרה לאפשר למפגינים היהודים להמשיך במחאתם.

את התהלוכה אירגנה "עמותת תוופיק זיאד לתרבות לאומית", והוזמנו אליה עשרות ערבים, ראשי רשויות, חברי כנסת ופעילי מפלגות ותנועות פוליטיות. התהלוכה תצא בשעה 16:30 מהמקום שבו היה כלא עכו בזמן המנדט הבריטי ובו בוצע גזר הדין של מוות בתלייה נגד השלושה. המשתתפים יצעדו לכיוון מסגד אל-ג'זאר בעיר העתיקה ומשם לבית הקברות המוסלמי בעכו, כדי להניח זרי פרחים על קברי שלושת הפורעים. יוזמי התהלוכה קראו לכל האזרחים הערבים ולפעילי השמאל "להשתתף בתהלוכה לזכרם של השלושה ולזכר לוחמי החופש הפלסטינים בכלל, בייחוד בימים אלה".

העמותה המארגנת את התהלוכה טוענת כי "חיג'אזי, ג'מג'ום ואל-זיר היו בין הבולטים במהפכת אל-בוראק, שפרצה בעקבות ניסיון של קבוצות יהודיות להשתלט על קיר אל-בוראק, חלק מחומת מסגד אל-אקצא בירושלים. [על פי המסורת המוסלמית, זהו המקום שממנו עלה הנביא מוחמד השמימה על גבי הסוס הפלאי המכונה אל-בוראק] במהלך ההתקוממות עצרו חיילי המנדט הבריטי 792 אזרחים פלסטינים וגזרו דין מוות על 26 מהם. גזר דינם של 23 מהנידונים הומר במאסר עולם, אך חיג'אזי, ג'מג'ום ואל-זיר הוצאו להורג בתלייה".

ועד היישוב היהודי בחברון פנה למפקד משטרת עכו ותבע ממנו למנוע את קיום הארוע, בטענה שמדובר בהזדהות עם ארגון טרור. גם רפי לוזון, חבר מועצת העיר מטעם האיחוד הלאומי אמר כי הוא פועל הבוקר לסיכול התהלוכה.
