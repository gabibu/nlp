

רב היישוב אלון מורה, הרב אליקים לבנון, השתתף אתמול בפגישת רבנים אצל הרב מרדכי אליהו, בה ביקשו הנוכחים הבהרות בנוגע לעמדת הראשון לציון בסוגיית סירוב פקודה. "מחר תצא הצהרה הרבה יותר בהירה מפי הרב".

בתום הפגישה שנערכה אתמול בבוקר, בה השתתפו גם רבנים מגוש קטיף אמר הרב לבנון ליומן ערוץ 7 כי הרב אליהו שמע את דברי הרבנים ויוציא קריאה מסודרת בנושא - היום. "הרב אמר לנו שהוא שמע את הדברים, ציטט את הפסוק "דינו לבוקר משפט" ואמר שבבוקר תהיה חריצת הדין", סיפר הרב לבנון.

"הפגישה כונסה לאור המבוכה שנוצרה כתוצאה מן הדברים של הרב בתקשורת, לא ברור אם סולפו הדברים, הוצאו מהקשרם, שהרי התקשורת הכללית עושה לעיתים דברים אשר לא יעשו ופוגעת באנשים משום שהיה נראה כאילו ישנן סתירות בין דברי הרב לדברי עצמו, לדברי רבנים אחרים", הסביר הרב לבנון את מהות הפגישה. "פנינו לרב ואמרנו לו שזה גרם מבוכה גדולה, והרב הזמין את כולם לפגישה".

הרב לבנון ציין כי בפגישה הרב רק אמר "בעזרת ה', בתפילה, היה לא תהיה", וחזר על כך הרבה פעמים. "אנחנו מבינים ומאמינים שמחר תצא הצהרה הרבה יותר בהירה".
