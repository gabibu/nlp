

המרכז הנוצרי-אוונגליסטי הענק שיוקם באזור גינוסר שבכנרת יביא מזור למצוקת האבטלה בגליל. כך לפחות מקווה שר האוצר, בנימין נתניהו, שדיבר בכנס למען פיתוח הגליל בכרמיאל; "הפרויקט יביא אלפי מקומות עבודה"

מיליון תיירים נוצרים-אוונגליסטים יביאו קץ לאבטלה בגליל - זה החזון שאותו פרש אתמול אחר הצהריים שר האוצר, בנימין נתניהו, שהשתתף בכנס לפיתוח הגליל שנערך במכללת "אורט בראודה" בכרמיאל.

לדברי נתניהו, "הצמיחה מאפשרת עוד רפורמה אחת - קידום הפריפריה. אני רוצה מדינה בלי פריפריה. איך ייתכן שבמדינה קטנה כמו שלנו עוד יש פריפריה? הפתרון הוא דרכים מהירות, רפורמה בקרקעות ופיתוח מקורות תעסוקה". נתניהו ציין כי מקור התעסוקה העיקרי בגליל יהיה "מגה פרויקט של המרכז העולמי של הנוצרים האוונגלים על שפת הכנרת".

"מדובר ב-550 דונם קרקעות מדינה באזור גינוסר, שם מציעה המדינה לנוצרים האוונגליסטים להקים מרכז עולמי. הכביש יעבור מלמטה, הכנרת כידוע קדושה להם, בשל הנסים שאירעו על-פי אמונתם במקום. מדובר בעשרות מיליוני מאמינים בארה"ב וברחבי העולם. רק בסין יש 5 מיליון מאמינים". יצויין, כי הכנסייה האוונגליסטית ידועה בעולם, גם בפעילותה המסיונרית העניפה.

"אמרו לנו הכמרים הטלוויזיונים בארה"ב - תנו לו שלושה ימים בגליל ושלושה בירושלים. מדובר בהערכה בגידול של מיליון תיירים בשנה. אנשים צריכים לארגן את זה: חדרנים וחדרניות, מלצרים, מדריכי תיירים. אלפי מקומות עבודה".

כזכור, לפני כחודש פירסם ערוץ 7 כי עיתון בקולורדו ארה"ב, The Gazette of Colorado Springs, טען, כי ראש הממשלה אריאל שרון הציע למשלחת של בכירי הכנסייה האוונגליסטית האמריקנית שביקרה בלשכתו באותם ימים, לבנות מרכז נוצרי ענק על שפת הכנרת בשטח שגודלו 140 דונם.

לטענת העיתון אז, על-פי הצעת שרון, ישראל תתרום את הקרקע ותספק חשמל, מים וטלפון חינם למרכז הענק. בנוסף, ישראל תהפוך את שדה התעופה מחניים, הסמוך לראש פינה, לשדה בינלאומי שיוכל לקלוט את אלפי המאמינים הנוצרים הצפויים להגיע למרכז. עתה כאמור, מאשר שר האוצר גילוי זה.

המרכז הנוצרי אמור להיבנות בצפון הכנרת, מזרחית לכפר נחום, ולכלול, בין השאר, אמפיתיאטרון ובו אלפי מקומות ישיבה.

הצעת ראש הממשלה מהווה סתירה לכאורה לחוק שמירת הסביבה החופית האוסר על בנייה במרחק של 300 מטר מקו המים, אך הכנסייה האוונגליסטית בארה"ב מהווה מוקד כוח עצום בארה"ב. פרשנים רבים סבורים כי הנשיא האמריקני הנוכחי חייב לקבוצה זו את בחירתו לנשיאות. רבים מבכירי הכנסייה משמשים בתפקידי מפתח במפלגה הרפובליקנית.

אחד מראשי המשלחת האוונגליסטית שביקרו לפני כחודש בלשכת שרון הבהיר לראש הממשלה, כי מרבית חברי הכנסייה מעניקים לו את תמיכתם: "אנו רוצים שתדע שאנו תומכים במאמציך להשיג שלום", אמר הכומר טד הגארד, "אנו מאמינים שנבחרת בידי אלוהים להנהיג את ישראל בתקופה קשה זו. אלה שהפגינו נגדך אינם מייצגים את מרבית חברי הכנסייה".


