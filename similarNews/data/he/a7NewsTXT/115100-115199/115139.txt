

בתגובה לפרסומים בעיתונות כאילו שוטרים המתגוררים בגוש קטיף התנדבו להשתתף בגירוש התעוררה סערה בקרב השוטרים המקומיים.

רבים מן השוטרים המתגוררים בגוש קטיף, המנועים לדבר, סיפרו לחבריהם שלא זו בלבד שהם מחוייבים לעזוב את הגוש לפני כולם, אלא שכעת הם נתונים למתקפת פרסומים שקריים ומכוערים המציירת אותם ככאלו הששים לגרש את אחיהם.

בהודעת מועצת חבל עזה נאמר: "לא ברור מי עומד מאחורי השמועות והפרסומים הללו וישנן השערות בקרב תושבים רבים כי גורמים הקשורים לתקשורת מתוך המשטרה יוצרים כאן ספין מכוער למניעת אי ציות בקרב שוטרים על גבם של שוטרי גוש קטיף, אך מנגד האמת הפשוטה ברורה לחלוטין: השוטרים בגוש קטיף, ביקשו וקיבלו חופשה מהמשטרה על מנת שלא לקחת חלק בגירוש אחיהם, ובוודאי שאיש מהם לא התנדב לקחת חלק במשימה כפי שפורסם".

דובר המועצה הבהיר כי השוטרים בגוש קטיף ובני משפחותיהם כואבים את הדילמה הנוראית אליה נקלעו, וכתושבי גוש קטיף הם מתפללים ופועלים בכל האמצעים בהם הם יכולים לפעול על מנת שגזירת הגירוש הנפשעת הזו תתבטל.
