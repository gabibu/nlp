

חברי מטה צפון של מתנגדי ההתנתקות יעניקו היום (ו') בצהרים, תעודת הוקרה לנצ"מ עזי סיאח, קצין מג"ב דרוזי, שהחליט לפרוש מהשירות כדי שלא ליטול חלק בביצוע תכנית הגירוש.

הרב דודי שפיץ, יו"ר מטה מתנגדי ההתנתקות בצפון, אומר לכתבתנו רותי אברהם כי "סיאח הוא הקצין הבכיר הראשון ש'שם את הדרגות' ומסרב פקודה כדי לא ליטול חלק בגירוש".

הרב שפיץ, יו"ר סניף הליכוד במועצה אזורית משגב, חבר מנהיגות יהודית ומטה ההתנתקות בצפון, יעמוד בראש המשלחת שתגיע לביתו של הקצין בשפרעם. נציגים נוספים הם: גדי אשל מנופית ושבתאי שירן ממורשת.

המשלחת תגיש לקצין תעודת ההוקרה על "החלטתו לפרוש מהשירות במג"ב, לוותר על קידום, לפשוט את מדיו ולקטוע קריירה בטחונית, על מנת שלא להשתתף בגירוש מתיישבי גוש קטיף וצפון השומרון ומסירת אזורים אלה לידי המחבלים".

הרב שפיץ מציין כי סיאח השתתף בלחימה בסימטת הגיבורים בחברון, בקרב שבו נהרג דרור וינברג הי"ד. סיאח היה אז מפקד כוחות הבטחון בחברון. באותו ליל שבת שמע שיש בעיה בחברון, הוא נסע מיד מביתו שבשפרעם ותוך כשעתיים הגיע לחברון. הוא השתתף בקרב שבו נהרג וינברג ואף חיסל את המחבל. במהלך הקרב נפצע סיאח. לפני כשנה קיבל נצ"מ עזי סיאח את עיטור המופת על לחימתו, מידי השר לבטחון פנים.

הרב שפיץ אומר כי לאחר החלמתו הוזמן סיאח להרמת כוסית עם אנשי הישוב היהודי בחברון ובדרכו לשם הותקף באבנים, איבד שליטה ברכב ואיבד את הכרתו. גם מפציעה זו החלים ולאחרונה עבר ניתוח נוסף. הוא עמד לחזור לשירות והוצע לו לחזור ולפקד על כוחות מג"ב שיעסקו בגירוש. הוא סירב, והודיע על פרישתו.

"הפעם מוענקת לו תעודת הוקרה על התנהגות למופת בהחלטתו שלא להלחם נגד יהודי גוש קטיף והשומרון".
