

פעילי הימין הפציצו אמש פורומים וצ'טים במסרים נגד ההתנתקות. הגולשים פרסמו קישורים לחומרי הסברה נגד הגירוש והעקירה.

אתמול בערב נחשף ציבור הצעירים לסוג חדש של הפגנה מצד מתנגדי ההתנתקות. ההפגנה הוירטואלית התחילה בשעה 20:00 בצ'ט נענע ולאחר מכן המשיכה לצ'ט בוואלה! ולצ'ט באתר תפוז.

ממוקד ההסברה נמסר לערוץ 7 כי כ-500 גולשים נכנסו לאתרי הצ'אטים המובילים בישראל ופרסמו בהם קישורים לחומרי הסברה נגד הגירוש והעקירה. המפגינים הפיצו מסרים כמו: "אם אין חומה אין בית!! היכונו לביאת הקאסם וגוש קטיף - חומת המגן של א"י!". הפעילים גם הפיצו סרטים והקלטות המחזקים את המאבק.

הם הסבירו לגולשים כי הסקרים האחרונים מראים שלמעלה מ-50% מהציבור מתנגד לביצוע תוכנית "ההתנתקות" ומודע לסכנות שהיא מעוררת. בהודעתם הם מציינים כי "גם הגולשים לא ישתקו ויעשו הכל, בגבולות החוק, למנוע את תוכנית האסון - גם בבית מול המחשב וגם ביציאה לרחובות".
