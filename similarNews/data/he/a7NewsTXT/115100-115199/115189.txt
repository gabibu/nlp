

מנסיכות דובאי במפרץ הפרסי מדווח כי נזקים כבדים נגרמו למשק המקומי עקב הפסקת חשמל פתאומית. הפסקת החשמל נמשכה בין ארבע שעות לתשע שעות באזורים שונים של הנסיכות.

יעקב סתי, מזרחן וראש הדסק הערבי בחברת אבי-עד שרותים לוגיסטיים, חושף באתר הספנות port2port" כי הפסקת החשמל גרמה לניתוק קווי טלפון ותקשורת, שיבושים בקווי הטלפון האלחוטי, פגיעה באספקת המים, שיתוק העבודה בנמלי האוויר והים, הפסקת פעולות הבנקים והבורסה, אספקת הדלק ועוד.

התקלה השפיעה באופן מיוחד על הבורסה ומערכת הבנקאות בדובאי ונזקים בתחום זה הוערכו כבחמישה מליון דולר בכלל זה הפסקת עבודת הכספומטים.

11 טיסות לפחות נידחו בנמל התעופה הבינלאומי של הנסיכות. הפסקת החשמל גרמה להפסקת עבודת המדרגות הנעות בשדה, המזגנים, אמצעי הביטחון והביאה לשיתוקו כמעט לחלוטין.

סעיד אלטאיר מנכ"ל רשות החשמל והמים של נסיכות דובאי, הסביר כי הפסקת החשמל נבעה מתקלה בתחנת היצור המרכזית בג'בל עלי הממוקמת בקרבת אזור הסחר החופשי.

בנסיכות דובאי חיים 1.2 מליון נפש והיא אחת משבע נסיכויות המרכיבות את איחוד הנסיכויות הערביות, והיא מהווה מרכז כלכלה סחר ותיירות במדינה.


