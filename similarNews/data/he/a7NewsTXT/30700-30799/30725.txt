

מליאת הכנסת אישרה אתמול בקריאה שנייה ושלישית את חוק טל. 51 חברי כנסת תמכו בו ו 41 התנגדו. בחוק תמכו סיעות הליכוד, ש"ס, יהדות התורה, גשר, ממ"ד וחלק מחברי הכנסת הערבים. התנגדו לו סיעות העבודה, מר"ץ, שינוי והמרכז.

בנאום שנשא לפני ההצבעה אמר ראש הממשלה אריאל שרון כי הצביע בלב כבד בעד הצעת חוק טל. בנמקו את תמיכתו בחוק, המנוגדת לדברים שאמר רק לפני שנתיים מעל בימת הכנסת, אמר שרון: "אסור לנו להחזיר את ההכרעה לפתחו של בית המשפט. אי-הכרעה שלנו עלולה להביא לגיוס בכפייה, ומבחינה עקרונית אני שולל, כפי שתמיד שללתי, את הסדרת הבעיה בלי הסכמה ובאמצעי כפייה. אינני רוצה לראות את המשטרה הצבאית פושטת על הישיבות".דברי ראש הממשלה במליאה הופרעו פעמים רבות, במיוחד בקריאותיו של יו"ר האופוזיציה ח"כ שריד. שריד חזר והזכיר לשרון כי בעבר הוא תמך בגיוס בחורי הישיבות.

ראש הממשלה הוסיף כי חוק טל יש בו שיפור מסוים לעומת המצב שהיה עד-כה, שכן הוא יוצר מצב שבו בני ישיבות יוכלו להשתלב בכוח העבודה, "והחשוב מכל", אמר, "זהו חוק זמני, חוק שקצוב לחמש שנים, ולאחריהן נבחן את המצב ונראה: האם דברים משתנים לטובה".

ראש הממשלה הוסיף כי במקביל הממשלה פועלת לעידוד מגמות שכבר קיימות בציבור החרדי, כמו גיוס לנח"ל החרדי, וכמו התנדבות לארגונים שונים כגון זק"א ומד"א.

שרון הודיע כי בשבועות הקרובים יביא לאישור הממשלה הצעה שגובשה בחודשים האחרונים במועצה לביטחון לאומי, בדבר הגברת התנדבותם של בחורי ישיבות למשמר האזרחי, עידודה והסדרתה.
"המצב היום הוא שעלינו לבחור לא בין תמיכה בהצעת החוק לבין התנגדות להצעת החוק, אלא בין תמיכה בחוק לבין גלגול העניין לפתחו של בית המשפט, דבר שיביא, כנראה, לגיוס בכפייה", סיכם שרון את עמדתו.

שר הביטחון בנימין בן-אליעזר הצביע נגד החוק, ובנאומו במליאת הכנסת אמר כי מפלגת העבודה הציעה פשרה היסטורית, שהייתה מאפשרת לכולנו לצאת מאוחדים להמשך המשימות הלאומיות המצפות לנו, אך פשרה זו נדחתה. "הרוב שדחה את הפשרה הזאת מתעלם לחלוטין מהרוב בעם, הרוצה שותפות אמיתית". שר הביטחון הוסיף כי ביד אחת הוא נדרש להצביע למען פטור מגיוס לתלמידי ישיבה שתורתם אומנותם, אך באותה יד הוא גם צריך לחתום על "צווי 8" לגיוס מילואים. "דווקא היום, כשהעם בישראל מגויס, אסור להנציח את המצב הנוכחי. אסור לתת לכך הכשר חוקי. יש כאן הזדמנות היסטורית לייצר פשרה אמיתית, וזהו חלון הזדמנויות שמוחמץ", אמר בן-אליעזר.
השר שמעון פרס העדיף שלא להשתתף כלל בהצבעה ואמר כי מאז קום המדינה הוא תמך בשחרור בחורי הישיבות משירות צבאי. "ואינני יכול לשנות כל יום את דעתי. משום כך הודעתי לחברי הסיעה שאני אמנע". פרס הוסיף כי הבעיה איננה החוק אלא היקף בחורי הישיבה שלומדים כיום בישיבות לעומת מה שהיה בעבר.יו"ר סיעת העבודה ח"כ אפי אושעיה לא הסתיר את אכזבתו מכך ששמונה חברי סיעתו לא נכחו בהצבעה והבטיח שיביא זאת לידיעת חברי המפלגה, כדי ש"יתחשבנו" אתם בבחירות הבאות.

ח"כ יגאל ביבי מהמפד"ל תקף את המלעיזים על "עולם התורה". "האם החברים שדיברו כאן נגד בני הישיבות חושבים לרגע שיהודי שלומד תורה אינו יודע מהי הגנה על המולדת? הלא יהודי כזה לומד שבמלחמת מצווה חתן יוצא מחופתו!", אמר. ח"כ ביבי הבהיר כי החרדים מקיימים חוץ ממצוות לימוד התורה גם את מצוות פרו ורבו. "מי שיציל את מדינת ישראל בעשור הבא יהיו אלו החרדים. נהיה אמיתיים עם עצמנו. כשרואים את המגמות בציבור ואת המשתמטים מקרב הנוער החילוני. רואים את הסימנים הראשונים של הסרבנות. רוב כיתות א' היום הם חרדים או ערבים. אם לא נמצא דרך להגיע ללבם של החרדים נצטרך בעשור הבא להביא עובדים זרים לצבא", הדגיש ביבי מעל בימת הכנסת.
ח"כ ביבי נתן לדוגמא את חיילי הנח"ל החרדי. "ברוך השם ישנו הגדוד החרדי ששומר על הבקעה והעושה זאת מתוך מוטיבציה חזקה. אצלנו לימוד התורה זה ערך קיומי. אלה הם החיים שלנו. ולכל המלעיזים עלינו אני אומר: אחרי השואה הנוראה היה צורך לשקם את כל עולם התורה שחרב, ואחד הדברים היפים שאירעו מאז ימיו של משה רבנו הוא ריבוי לימוד התורה בכל עם ישראל, ובהיקף רחב מאוד. דבר כזה עדיין לא היה בהיסטוריה".

ביבי הביע תקווה שבעתיד יהיה הצבא דומה לצבאו של דוד המלך, והמבחן להתקבל אליו לא יהיה רק מה מידת הכושר הגופני של המתגייס, אלא מה מידת שליטתו בלימוד הגמרא. "יבוא יום שבו המבחן יהיה מה הערכים של הבחור המתגייס, ואז הצבא יהיה קטן, ערכי וחינוכי". עוד ציין כי בניו שלו אמנם החליטו לפתח קריירה צבאית, אולם הוא היה שמח יותר אם הם ישבו בעולם התורה. "אין לך שמחה יותר גדולה כשהבן שלך יושב באוהלה של תורה", אמר.

ח"כ ביבי הדגיש כי סיעת המפד"ל החליטה לתמוך בחוק טל, וכי התנגדותו של שאול יהלום אינה משקפת את דעת הסיעה. "אפי איתם הוא מודל של החייל העתידי במדינת ישראל. לפני שנים אחדות עזב איתם את הצבא, בחר להסתופף באוהלה של תורה והוסמך לרבנות. לפיד בטענותיו נגד אי תרומתם של החרדים לחברה בישראל טועה. הוא מתעלם מכך שהחרדים מקיימים מצוות פרו ורבו והם יהיו החיילים בעתיד במדינת ישראל", סיכם ביבי.

יו"ר המפד"ל השר אפי איתם ציין כי מפלגתו מאמינה שהשירות הצבאי הוא ערך מקודש, וכי אנשי המפד"ל נאה דורשים וגם נאה מקיימים. אולם, כחלק מאחריותה לאחדות העם מצאה המפד"ל לנכון להיות קשובה גם לציבורים קצת יותר חלשים, ולאפשר להם להשתלב במעגל העבודה. "חוק טל הוא תחילתה של דרך, ובעוד חמש שנים יוכלו העניינים להיבחן", אמר.

חברי הכנסת של המפד"ל זבולון אורלב, שלום יהלום ונחום לנגנטל נעדרו מההצבעה, בעוד שיגאל ביבי והרב חיים דרוקמן הצביעו בעד החוק.

יו"ר הוועדה שדנה בגיוס חרדים ח"כ יוסי כץ אמר כי חברי הכנסת העדיפו את העניין הפוליטי על פני העניין המוסרי. לדבריו, חברי הכנסת נכנעו למכבש הקואליציוני שהפעיל עליהם ראש הממשלה שרון. "זהו חוק שמפלה לטובה ציבור שהוא פטור מכל שירות בצבא", אמר.

יו"ר ש"ס אלי ישי אמר כי החוק שהתקבל הוא פשרה מאוזנת, וכי אפשר למצוא בו יסודות של פשרנות ושל פרגמטיות. לדבריו, חוק טל אינו מרצה אף קבוצה אחת בחברה הישראלית, אולם בהחלט אפשר "לחיות אתו".
