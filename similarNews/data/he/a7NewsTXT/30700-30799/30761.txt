

בית נבחרי ההסתדרות הכריז על סכסוך עבודה כללי במשק בדרישה לתוספת יוקר. זאת, בעקבות כשלון הפגישה אמש בין פרץ לשר האוצר סילבן שלום בעניין דרישתה של ההסתדרות לתשלום תוספת יוקר לכל השכירים עקב ההתייקרויות האחרונות.

ח"כ עמיר פרץ, יו"ר ההסתדרות, הודיע כי הוא מתחייב למצות את כל הדרכים להגיע להסכם מבלי לגרור את המשק לסחרור. פרץ אמר בישיבת בית הנבחרים כי דרישת ההסתדרות לתשלום תוספת יוקר נובעת מהתגברות האינפלציה במשק לקצב שנתי של כמעט עשרה אחוזים בשנה. "מיצינו את כל הדרכים להגיע להסכמות עם האוצר כדי למנוע את השביתה, אך שר האוצר לא בא לקראתנו", הוסיף.

בכוונת ההסתדרות לפתוח בשביתה כללית במשק בתוך שבועיים. בכוונתה לגרום לשיבושים בשורה של שירותים חיוניים, כגון התנועה האווירית, רכבות הנוסעים ונמלי הים וכן משרדי הממשלה והרשויות המקומיות.
