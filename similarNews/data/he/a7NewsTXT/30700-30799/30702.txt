

מנהיגים וראשי ממשלות בעולם גינו "נחרצות" את החיסול בעזה של בכיר המבוקשים בחמאס סאלח שחאדה, שרצח עשרות יהודים. בפעולה נהרגו עוד 15 אזרחים וכ-140 בני אדם נפצעו.

מפריס נמסר כי ממשלת צרפת גינתה בחומרה את שיגור הטיל לעבר בית מגורים בעזה, ואת הרג 15 בני האדם, בהם 8 ילדים. "אנו מגנים חד-משמעית את הפעולה הצבאית של ישראל בעזה, שגרמה למותם של אזרחים רבים, ובעיקר ילדים", אמר דובר מטעם משרד החוץ בפריס.

הדובר הוסיף ואמר כי "לישראל זכות חוקית להגן על עצמה נגד הטרור, אולם מבצע כמו המיתקפה על עזה, אינו יכול, בכל דרך שהיא, לתרום לפתרון הבעיה".

גם הממונה על מדיניות החוץ והביטחון של האיחוד האירופי חאווייר סולאנה, וכן שר החוץ הדני, שארצו מכהנת כנשיאה התורנית של האיחוד, גינו את הפעולה.
