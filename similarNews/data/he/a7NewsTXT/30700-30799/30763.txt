

מפגן הזדהות לציון שחרורו של אריה דרעי מהכלא יתקיים היום. את חגיגת השחרור מארגנים אוהדיו מהצפון, ולאירוע אמורים להגיע מרבית שרי ש"ס וחברי הכנסת של התנועה.

כתב עתי"ם מוסר כי תחת הסיסמה "יום השחרור" יקיימו תומכיו של אריה דרעי עצרת הזדהות לציון שחרורו מהכלא. החגיגות יתקיימו בט"ו באב בשעה 6 בערב במושב ספסופה סמוך להר מרון.

האירוע, בהנחיית הרב אורי זוהר, ייפתח בתפילת הודיה על קברו של רבי שמעון בר יוחאי במרון ויימשך בעצרת בחניון ענק סמוך למושב ספסופה, וכי אלפים מאוהדיו של דרעי אמורים להגיע אליו.

בדיווחו הוסיף כתב עתי"ם כי לעצרת קדמו הכנות מדוקדקות, שבהן השתתף אריה דרעי בעצמו. בשבוע שעבר הוא סייר באתר, בדק את סידורי האבטחה בו, ואת תכניו של האירוע. כתב עתי"ם מציין כי לאריה דרעי תומכים רבים במושבי מרום הגליל וכי ערב משפטו התבודד אריה דרעי בצימר במושב ספסופה, למד תורה והתפלל על קברי צדיקים. מקורביו מסרו לכתב עתי"ם כי בכוונתו לחזור בקרוב ולהתגורר באחד המושבים בצפון כדי ללמוד תורה, לפקוד קברי צדיקים ולהעביר שיעורי תורה בישיבות בצפון.
