

ניצב אליק רון העיד אתמול בוועדת אור החוקרת את מהומות ערביי הגליל לפני כשנתיים. הוא תקף בחריפות את הייעוץ המשפטי של המשטרה.

לדברי רון, שהעיד בעודו לבוש מדים, במהלך המהומות הוא ביקש מהייעוץ המשפטי להגיע לשטח ולייעץ לדרגים בשטח כיצד עליהם לפעול, אבל הם נמנעו מלבוא. "הייעוץ המשפטי היה צריך לבוא ולומר ברזולוציה (בחדות) הכי חדה מה לעשות ומה לא לעשות, ומדוע הם פחדו? כי מילים ומשפטים לגבי צורך בוועדת חקירה כבר נזרקו לחלל האוויר, ולהזכיר, טרם ייסודה של הוועדה הזאת כבר הייתה ועדת בדיקה. כל מה שהיה להם לומר באפסותם, בעליבותם", אמר רון.

ועדת אור האשימה את ניצב רון כי הוא שתרם לנתק עם הערבים בצפון הארץ, נתק שהאיץ את מהלך האירועים. כמו כן הוא הואשם בכך שלא מנע ירי של צלפים נגד משליכי אבנים, אף שהנחיות המשטרה אוסרות על ירי לעבר מיידי אבנים. כמו כן הוא הואשם בכך שלא דיווח לממונים עליו אודות ירי הצלפים.
בעדותו חזר ניצב רון ואמר כי בנסיבות שנוצרו היה השימוש בצלפים סביר. "נראה לי סביר מאוד שאם חייהם של הצלפים נתונים בסכנה עליהם להשיב באש, גם בלי פקודה מפורשת", אמר, והוסיף: "גם כשאני הצעתי להיעזר בצלפים, התכוונתי שיפעלו מול נשק חם, ופתאום מצאנו את עצמנו מול קלע דוד ולכך לא היינו מוכנים". עוד הסביר רון כי המליץ על השימוש בצלפים גם מפני שהם כשירים לשמש אף כתצפיתנים מעולים".

ניצב רון הביא במהלך עדותו ממצאים ממחקר אמריקני-ישראלי, ולפיהם פגיעת אבן מקלע דוד בראשו של אדם יכולה להרוג אותו. "מחקר שנערך בשיתוף פעולה ישראלי-אמריקני, שעסק בנושא הפתולוגיה, והתמקד, בין השאר בשאלה אם קלע דוד אכן הורג, הגיע למסקנה חד-משמעית, שקלע דוד אכן הורג. בקליעה בגולגולת הוא קטלני. אני חוזר ואומר, שאכן נשרפה דכנה לחייהם של הצלפים".

בעדותו דיבר רון על האירועים באום אל פאחם וסיפר, כי לאחר שנפתח הכביש לתנועה, שבו הערבים להתפרע, השתמשו בקלע דוד ופגעו בשוטר ובאזרחית, ולכן הוא החליט שאין כל סיבה להמתין עם התגובה, ובכך ליצור מצב שבו, חס ושלום, ייהרגו אנשים משלנו.

ניצב רון מתח ביקורת גם על השר לבטחון הפנים לשעבר שלמה בן-עמי, שבעבר תקף אותו. ניצב רון אמר כי בן-עמי התעלם מתחזיות ומהערכות שניתנו בידי המשטרה, וכי טיעוניו של בן-עמי על-כך שהתנהגותו של רון היא שיצרה את היחסים העכורים עם המגזר הערבי בצפון הארץ, נועדה ליצור תשתית שתסביר כיצד אירעה הטרגדיה במהומות אוקטובר.

רון שב ואמר כי התנגד לדרישת בן-עמי ששוטרים יפעלו בשטח ללא מדים, בבגדים אזרחיים ובלי נשק.
את ניצב אליק רון מייצג בוועדה עו"ד רם שמגר. חברי הוועדה הם שופט בית המשפט העליון תיאודור אור (יו"ר), פרופ' שמעון שמיר והשופט האשם חאטיב.
