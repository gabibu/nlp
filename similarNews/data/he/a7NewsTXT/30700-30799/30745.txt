

2 בני זוג נפצעו קל כאשר מחבלים פתחו באש לעבר מכוניתם סמוך לישוב מעלה לבונה. בני הזוג הוצרכו לעזוב את מכוניתם אשר נפגעה כתוצאה מן הירי. מכונית שעברה במקום פינתה את בני הזוג לאחד הישובים הסמוכים ומשם הוסעו לבי"ח. ככל הנראה ברחו המחבלים לכפר הסמוך לובן א-שרקיה.

במהלך הלילה עצרו כוחות הבטחון חמישה מחבלים אשר הועברו לחקירת השב"כ. כתבת עתי"ם מוסרת, כי עשרות רימונים הושלכו ואש נורתה לעבר עמדת צה"ל בגבול ישראל-מצרים, סמוך לרפיח. כמו כן נורתה אש לעבר כוח צה"ל סמוך לישוב קטיף, לעבר עמדת צה"ל סמוך ליישוב כפר דרום ולעמדת צה"ל לישוב נוה דקלים. בכל המקרים הללו לא היו נפגעים ולא נגרם כל נזק.

אתמול בצהריים חיסל כוח של צה"ל שלושה מחבלים חמושים בהיתקלות באיזור הכפר תל שבשומרון, מצפון מזרח לקדומים. כוח של הפלוגה המסייעת בגדוד חרוב זיהה דמויות חשודות המסתתרות בצמחייה הסבוכה. החיילים הסתערו לעבר המחבלים שפתחו באש לעברם וחיסלו אותם. כתבנו קובי פינקלר מוסר כי המחבלים היו לבושים במדים מנומרים ומצויידים בכלי נשק מסוג "16 M" ומסוג "5 MP", בשכפ"צים, ברימונים ובתחמושת רבה.

כתבנו מוסיף כי חברי החוליה היו מצויידים בהרבה אוכל, ושתיה, דבר שהעיד על כוונתם לשהות זמן ממושך בשטח. ההנחה היא שהחוליה שחבריה נהרגו אתמול קשורה להתארגנות שביצעה את הפיגוע בעמנואל.

אתמול לפנות בוקר סוכל פיגוע חדירה לקיבוץ כיסופים. סמוך לשעה 5:00 חצו שני מחבלים המשתייכים ל"הג'יהאד האיסלאמי", את גדר המערכת סמוך למחסום כיסופים. המחבלים התקדמו לעומק של קרוב לקילומטר בשטח ישראל, עד שגששים של צה"ל הבחינו בחדירה. כוח מהסיירת של חטיבה 7 החל במרדף אחר המחבלים, והחיילים הרגו את שני המחבלים בחילופי אש מטווח קצר. איש לא נפגע מכוחותינו.

כתבנו מוסר כי אנשי החוליה היו לבושים באפודי קרב ובמדי צה"ל ומצוידים ברובי קלצ'ניקוב ורימוני יד. בצה"ל מעריכים שהתכוונו לבצע פיגוע גדול בקיבוץ כיסופים הסמוך. בצה"ל סבורים כי נסיון הפיגוע בכיסופים אינו קשור בחיסול של מפקד מחבלי החמאס בשחאדה.

בתגובה לחיסול שיגרו מחבלי החמאס טילי קאסם לעבר עיירה בדרום הארץ ובמשך הלילה נמשך הרעשת המרגמות ביישובי חבל קטיף. כתבנו קובי פינקלר מוסר כי למעלה מ-30 פצצות מרגמה נחתו בסביבות היישובים. שני תושבי החבל נפצעו באורח קל מרסיסים.

קצין וחייל נפצעו אתמול מירי מחבלים בג'נין. השניים פונו במצב קל עד בינוני לבית חולים "העמק" בעפולה. כמו כן הופעל מטען חבלה לעבר כח מג"ב סמוך לעיר טול כרם, גם במקרה זה לא היו נפגעים ולא נגרם נזק.

חיילי הנח"ל החרדי עצרו אתמול מחבל שתיכנן פיגוע התאבדות בישראל. הערבי המשתייך ל"ג'יהאד האיסלמי" נעצר בכפר עין בידאן שממזרח לשכם. בחקירתו הודה גם כי ערבייה היתה אמורה להסיע אותו.

