

אתמול הבהיר שר הביטחון בנימין בן אליעזר כי צה"ל עמד בחודשים האחרונים לפגוע בסלאח שחאדה, אולם הפעולה בוטלה מחשש לפגיעה בחפים מפשע.

בן אליעזר אמר לעיתון "הארץ" כי לפני ביצוע ההתנקשות, התקבל מידע מודיעיני לפיו בסביבתו הקרובה נמצאים רק שני מחבלים, מעוזריו של שחאדה. בעקבות מידע זה ניתנה ההוראה לחיל האוויר לפעול.

נשיא המדינה משה קצב פרסם הודעה מיוחדת ובה הביע צער על אובדן חיי אזרחים ערבים שמצאו מותם בפעולה הכרחית למיגור הטרור הפלשתיני.

הנשיא מסר כי לישראל לא היתה ברירה, אלא לפגוע במי שנושא באחריות ישירה לרצח של עשרות ישראלים חפים מפשע. לדבריו, נאספו נגד שחאדה עדויות שלפיהן תיכנן והוציא לפועל עשרות פיגועים.

"אף מדינה, לרבות מדינות ערב, לא היתה מתירה לרב-מרצחים שכזה להמשיך לבצע את תאוותו החולנית", אמר. עוד אמר הנשיא קצב, כי אין זה מקרה ששחאדה בחר להתמקם באזור צפוף מגורים: "זוהי טרגדיה ושימוש בלתי מוסרי שעושים פושעים טרוריסטים פלשתינים בחייהם של ילדים תמימים ונשים, אותם הופכים בכוונה תחילה לבני ערובה חסרי ישע כדי להגן על עצמם".

בעיתון "הצופה" התפרסם הבוקר מכתב ששלח הרב הראשי לישראל, הרב אליהו בקשי דורון, לראש ישיבת ההסדר בשילה הרב מיכאל ברום ובו התייחס לדבר נושא טוהר הנשק שהתעורר בעקבות האירוע הקשה של נפילת החיילים במחנה הפליטים בג'נין, במהלך מבצע ''חומת מגן''.

''מבחינת ההלכה יש לעשות ככל האפשר שלא לפגוע בחפים מפשע, ורק הבא להורגך השכם להרגו. אולם באם הבא להורגך משתמש בחומת מגן של נשים וילדים, יש להשתדל לבודד הנשים והילדים ולהודיע ולהזהיר באולטימטום להוציא הנשים והילדים והחפים מפשע. באם הדבר לא אפשרי ויש סיכון מחושים אם לא יפגעו במחבלים כפי שקרה לצערנו, משורת הדין חיינו קודמים גם לחיי האנשים בחומת המגן''.

בתשובתו הוסיף הרב דורון: ''אם כי מותר הדבר משורת הדין, יש באחריות הממשלה והצבא לשקול מעשים אלו, על פי השלכותיהם החמורות לגבי הצלת כלל עם ישראל''.
