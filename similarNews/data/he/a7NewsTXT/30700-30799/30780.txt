

ראש ממשלת בריטניה טוני בלייר, אמר בראיון למהדורת חודש אוגוסט של הירחון "פרוספקט", שקטעים ממנו פורסמו היום כי שליט עיראק סדאם חוסיין מנסה לרכוש נשק גרעיני, זאת בנוסף ליכולתה של עיראק להפעיל נשק כימי והחשדות לגבי קיומו של מאגר נשק ביולוגי בעיראק.

כאשר נשאל בלייר על דיווחים לפיהם נשיא ארה"ב ג'ורג' וו. בוש מתכנן פעולה צבאית להפלת חוסיין ענה כי "אם וכאשר יגיע הזמן לפעולה, אנשים יראו את ההוכחות". "אולם אין ספק שסדאם מנסה להשיג נשק להשמדה המונית, בעיקר גרעיני", הטעים בלייר פעם נוספת.

בלייר הודה בקשיים שהתעוררו ביחסים שבין מדינות האיחוד האירופי לארה"ב, אולם הוסיף ואמר כי האידאולוגים מהימין ומהשמאל מגזימים בהגדרת ההבדלים, ובשל כך הופכים את העולם "למקום הרבה יותר מסוכן".

"אם אנו רוצים שיהיו לנו השפעה ועוצמה רבות יותר, עלינו להתמודד עם מה שמוטל עלינו לעשות, במקום להתלונן על אמריקה", הטעים בלייר, שהוסיף ואמר "פירוש הדבר פיתוח יכולת הגנה מלאה, והקמת מוסדות שיאפשרו לאירופה להשמיע את קולה ברמה ובביטחון".



