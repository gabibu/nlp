

הצעת החוק של ח"כ זבולון אורלב להקמת "הרשות להערכת תלמידי מוסדות ללימודים תורניים גבוהים", אושרה לקריאה ראשונה. זאת למרות התנגדות הממשלה.

במהלך הדיון השמיעו מפלגות העבודה מר"ץ שינוי וגם הליכוד טענות נגד אורלב ונגד החוק שהציע. לדבריהם לימוד בישיבה אינו דומה ללימוד אקדמי. אורלב דחה את הטענות והשיב כי מדינה יהודית חייבת להכיר, ולתת הכרה רשמית וממלכתית ללימודים תורניים.

עפ"י הצעת החוק בוגרי מוסדות תורניים מוכרים יוכלו להיכנס למסלולי למידה ומחקר תורניים בדומה לאוניברסיטה הפתוחה כך שבסוף המסלול יוענקו להם תארים הזהים במשקלם לתארים אקדמאים.

יצויין כי היום מכיר משרד החינוך בלימודים במוסדות תורניים כבעלי ערך אקוויוולנטי ללימודי השכלה גבוהה.

"חוק זה נותן ביטוי להכרה ממלכתית שלימודי התורה במדינת ישראל מוערכים כלימודים אקדמים, ויתן אפשרות לטובי המוחות של החינוך התורני להשתלב בשוק העבודה האזרחי בצורה שיוויונית" אמר ח"כ זבולון אורלב.

מפלגת העבודה טענה שקבלת החוק היא פגיעה בסטטוס קוו ובהסכמים הקואליציונים.

