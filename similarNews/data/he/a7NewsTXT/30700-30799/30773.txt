

חידוש במוניות - משרד התחבורה מנהיג מהיום מחירון ממוחשב לנסיעה בינעירונית במונית, שיאפשר להנפיק לנוסע, באמצעות המונה את מחיר הנסיעה ליעד המבוקש.

המחירון החדש משולב בתוך מונה המונית ומופעל באמצעות שבב מחשב מיוחד המותקן במונה, כך שלנהג המונית אין כל יכולת לשנות או להשפיע על תעריפי הנסיעה של המחירון.

דובר משרד התחבורה, אבנר עובדיה מסר כי ההסדר החדש יאפשר לנוסעים לברר מראש את מחיר הנסיעה המדוייק של היעד המבוקש ולבחור בין צורת התשלום: נסיעה על פי פעימות מונה או לפי מחירון הקבוע מראש.

מהיום מחוייבים כל נהגי המוניות בישראל להצטייד ב"מפתח אלקטרוני" אישי לצורך הפעלת המונה. המפתח מכיל את פרטיו האישיים של נהג המונית והוא יספק גם נתונים על שעות עבודתו של נהג המונית. כמו כן הוא כולל את טבלת המרחקים בין היעדים ואת מחיר הנסיעה.

התקנת המחירון הממוחשב ו"המפתח האלקטרוני" מוניות תחל היום ותמשך כשנה.

