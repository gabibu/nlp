

הכוננות הגבוהה שהוכרזה בעקבות חיסולו של בכיר מבוקשי החמאס כנראה שלא השפיעה על אלפי החוגגים שהגיעו לחגיגות "זמר קטיף". למעלה מ-2000 איש הגיעו אמש לאירוע באגם קטיף, שנערך תחת אבטחה כבדה של כוחות הביטחון. הנוכחים נהנו מהאומנים שימי תבורי, ננסי ברנדס, צמד רעים ותזמורת "שלהבת". במקום התקיים יריד אומנות.

דובר המועצה האזורית חוף עזה ערן שטרנברג מסר כי גם היום יתקיים אירוע חגיגי באותו מקום   טקס סיום קורס מתנדבי המשמר האזרחי, בהשתתפות השר לבטחון הפנים עוזי לנדאו, מפכ"ל המשטרה רנ"צ שלמה אהרונישקי ומפקד המחוז הדרומי.

האלפים חוגגים את מלאת שלושים שנה להקמת היישוב נצרים. השר אלי ישי, שייצג את הממשלה, בירך את המתיישבים בשמו של הרב עובדיה יוסף ושיבח אותם על עמידתם האיתנה. ישי אמר כי נצרים היא החוליה החזקה של עם ישראל. ראש הממשלה אריאל שרון שלח מברק לתושבים, ובו כתב כי אנשי נצרים הם כלפיד ההולך לפני המחנה, וכי הם מחזקים אותו. "אנשי נצרים הם כלפיד לפני המחנה. הם וילדיהם יחד עם חיילי צה"ל, העומדים בשער, מחזקים אותי, את ממשלת ישראל ואת עם ישראל במדיניות ההגנה על הארץ", כתב.

לאירוע הגיעו כ 45 אוטובוסים מלאים אנשים מכל רחבי הארץ, ובין הציבור הרחב היה אפשר למצוא מספר גדול של אנשי ציבור, וביניהם את השרים אלי ישי, אפי איתם הרב יצחק לוי ,חה"כ צבי הנדל, ועוד אישים אחדים ואנשי צבא. את הערב הנחה אבשלום קור, המלווה את גוש קטיף בחגיגותיו מזה שנים אחדות. הזמר חיים דוד ולהקתו ליוו את הערב בנגינתם.

אתר קטיף.נט מוסיף כי לאחר כל הנאומים והברכות עלה לבמה נתנאל זגורי, אחיו של אשר זגורי ז"ל, שנהרג בעת שטנק המרכבה שהוא היה בו עלה על מטען בציר קרני נצרים. נתנאל אמר דברי חיזוק לתושבי נצרים ואח"כ שר שיר, שריגש את כל משתתפי החגיגות, שיר שכתב לזכר אחיו. מפאת קוצר המקום אנו מביאים רק את הפזמון: "עלית השמיימה, רכוב במרכבת אש, שומר ישראל, על נצרים בגופך הגנת ברית נולדה מאש, ברוך מבנים אשר..."

זה המקום לציין ולהזכיר כי בימים האחרונים עמל סלאח שחאדה, מנהיג הטרור שחוסל אתמול, על פיגוע בו ביקש לבצע טבח במהלך החגיגות בגוש קטיף, כך ע"פ דיווחי העיתון "ידיעות אחרונות".


