

שרת החינוך לימור לבנת ומנכ"לית המשרד רונית תירוש נתנו את ברכתן לוועדת ההיגוי להרחבת הפעילויות החינוכיות בבטיחות בדרכים בשנה הבאה. הדוח שהגישה ועדת ההיגוי עוסק בהרחבת הפעילויות החינוכיות שעניינן בטיחות בדרכים במערכת החינוך בכלל ובשכבות הגיל הקריטיות בפרט בשנה הבאה. מעיון בדו"ח הביניים עולה כי החינוך לבטיחות בדרכים בגני הילדים ובכיתות א' יונהג כמקצוע חובה, וכיתות י"א יחויבו ללמוד היטב את חוקי התעבורה.

ועדת ההיגוי לבטיחות בדרכים מורכבת משלושה משרדים ממשלתים: משרד החינוך, משרד התחבורה והמשרד לבטחון הפנים. הוועדה הוקמה במגמה להעמיק את ההוראה בנושא הבטיחות בדרכים, וזאת בשל ריבוי התאונות בדרכים.

בדוח הוצגו התכניות "לנוע בעולם מתנועע" הנלמדת בגני הילדים ו"ללמוד תנועה" הנלמדת בכיתות א'. שתי התכניות מכינות את הילדים באמצעות משחק והדמיה למשימות התנהגות בטיחותיות כהולכי רגל וכנוסעים בכלי הרכב. שתיהן מדגישות את הצורך לפעולות משותפות עם ההורים, וזאת מפני שבגיל זה כישורי הילדים אינם מתאימים להתנהלות בתנועה סואנת. שיתוף הפעולה עם ההורים כולל הרצאות, הסברים ותרגיל משותף בגנים, בכיתות וברחוב.

התכנית "חינוך תעבורתי" לכיתות י"א מיועדת להכשרת הנהגים הצעירים. תכנית זו עוסקת, בין השאר, בעמדות ובגישות כלפי ערך קדושת החיים, כיבוד החוק, עמידה בלחץ חברתי, והימנעות מנהיגה תחת השפעה של אלכוהול או סמים. בתוכנית ההוראה מוצגים מצבי תנועה שונים, ומוסברות דרכי ההתנהגות בהם. בסיום התכנית ניגשים התלמידים לבחינת התיאוריה בתוך כותלי בית הספר.
על פי נתונים סטטיסטיים שאספו הלשכה המרכזית לסטטיסטיקה ומשטרת ישראל בנושא הנפגעים בתאונות בדרכים אפשר לראות כי למרות העלייה בתאונות הדרכים בשנים 2000-2001, ניכרת ירידה משמעותית בהיפגעות תלמידים בגילאים 5-18 בשנים אלה. כך, לדוגמה, בקרב הולכי רגל בגילאים 15-18 נרשמה ירידה של 22% בנפגעים ושל 62% בהרוגים, ובקרב רוכבי אופנוע בגילאים אלו נרשמה ירידה של 91% בנפגעים ו 67% בהרוגים.
