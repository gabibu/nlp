

היום, בשעה 11:15 לערך, אישרה הכנסת את הרפורמה במס שהגיש שר האוצר סילבן שלום. הדיונים בהם אושרה ההצעה הם המשך לדיוני הממשלה שהחלו אתמול. בדיון הציג שר האוצר סילבן שלום את עקרונות המדיניות הכלכלית העומדים בבסיס תקציב המדינה לשנה הבאה.

בדיווחו הזכיר כתב עתי"ם כי ביום שלישי הבא יתקיים הדיון המפורט על הקיצוצים ועל הגזירות שהכין האוצר. היקף קיצוצים אלה מסתכם בכ-8.7 מיליארד ש"ח. במהלך הימים שנותרו עד אז ידונו שר האוצר ואנשיו עם חלק משרי הממשלה כדי להגיע אתם להסכמה על הקיצוצים במשרדיהם. דיונים כאלה כבר החלו עם שר הביטחון ועם שרת החינוך.

בדיון אתמול, שנמשך חמש שעות וחצי, אמר השר שלום כי כדי לעמוד ביעד של הבאת הגירעון להיקף של 3 אחוזים בשנת 2003 יהיה צורך לקצץ 8.7 מיליארד , אך גם להגדיל את תקציב התשתיות במיליארד ש"ח.

שר האוצר ציין כי המהלכים הכלכליים האחרונים, שעליהם החליטה הממשלה, והנחישות שגילתה, הביאו לרגיעה מסוימת בשווקים. "חשוב שנשדר נחישות, הפעם אסור לנו ליפול." אמר השר שלום והוסיף כי "אנו קרובים לשנה השלישית של מלחמה מתמשכת, מצב שהמשק לא ידע מעולם. בתקופה זו העולם עובר טלטלה חזקה מאוד, שנת 2003 עשויה להיות שנה של מיתון עולמי, ולנו אסור להיקלע לעין הסערה."דברי שר האוצר.

בנוסף על הקיצוצים הצפויים יציע משרד האוצר גם רפורמה בשוק העבודה באמצעות שינויים בתשלומי ההעברה ובטיפול נחוש בבעיית העובדים הזרים. "אנחנו חייבים להחזיר למעגל העבודה רבבות ישראלים שנפלטו ממנו ושהפכו להיות נתמכי קצבה". השר שלום הוסיף כי צפויה גם רפורמה במשרדי הממשלה. " כדי לייעל את הסקטור הציבורי נציע לסגור ולאחד שורה של גופים ויחידות".

סילבן שלום הודה כי מדובר בשורה של צעדים כואבים ולא פשוטים. "לי אישית הם מאד קשים, אבל אין לנו ברירה", אמר.
