

הצעת החוק של ח"כ זבולון אורלב להקמת "הרשות להערכת תלמידי מוסדות ללימודים תורניים גבוהים" אושרה לקריאה ראשונה. זאת למרות התנגדותה של הממשלה.

במהלך הדיון השמיעו מפלגות העבודה מר"ץ שינוי וגם הליכוד טענות נגד אורלב ונגד החוק שהציע. לדבריהם לימוד בישיבה אינו דומה ללימוד אקדמי. אורלב דחה את הטענות והשיב כי מדינה יהודית חייבת לתת הכרה רשמית וממלכתית ללימודים תורניים.

על פי הצעת החוק יוכלו בוגרי מוסדות תורניים מוכרים להיכנס למסלולי למידה ומחקר תורניים בדומה למסלולים של האוניברסיטה הפתוחה, כך שבסוף המסלול יוענקו להם תארים הזהים במשקלם לתארים האקדמיים.

יצוין כי היום מכיר משרד החינוך בלימודים במוסדות תורניים כבעלי ערך מקביל ללימודי השכלה גבוהה.

"חוק זה נותן ביטוי להכרה ממלכתית שלימודי התורה במדינת ישראל מוערכים כלימודים אקדמיים, וייתן אפשרות לטובי המוחות של החינוך התורני להשתלב בשוק העבודה האזרחי בצורה שוויונית", אמר ח"כ זבולון אורלב. מפלגת העבודה טענה שקבלת החוק היא פגיעה בסטטוס קוו ובהסכמים הקואליציוניים.
