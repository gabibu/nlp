

לבג"צ הוגשה אתמול עתירה בעניינו של פרופסור יהודה היס, העומד בראש המכון לרפואה משפטית באבו כביר. בעתירה נדרש בג"צ להורות על השעייתו של היס.

את העתירה הגיש עורך הדין רמי צוברי, שהתמחה בפרשת ילדי תימן. הוא טען כי אין זה ראוי שמשרד הבריאות ימשיך להעסיק את היס כל עוד מתנהלת נגדו חקירה משטרתית.

לטענת צוברי המצב של אי סדרים במכון המשפטי אינו מאפשר את המשך ניהולו בידי היס.
המשטרה חוקרת בימים אלו גם את תלונתו של עו"ד צוברי נגד היס בנוגע לפרשיית ילדי תימן. צוברי התלונן כי בחשיפת ממצאי בדיקת התאמה שערך היס לשתי נשים, הוא הפר את הסודיות הרפואית.

באתר N.F.C. דווח כי גולגולת שנמצאה בארון זכוכית במכון הפתולוגי העלתה חשד כי מדובר בגולגולת של גופה שטופלה במקום.

גולגולת זו הייתה מכוסה בקסדה של חייל ירדני, ובה חור של קליע, ולפיכך כונתה "החייל הירדני", אך לאחר בירור נמסר ממשרד הבריאות כי גולגולת זו היא ממצא ארכיאולוגי שנמצא בחפירות בשטח ישראל. מעריכים כי היא בת כ-500 שנה.

עם זאת צוין כי לפני ארבע שנים הגיע למכון צוות ירדני, והוא מסר לאנשי המכון איברים ופריטים של חיילים ירדניים.
