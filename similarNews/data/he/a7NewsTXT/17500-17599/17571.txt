

הרב הראשי לישראל הרב ישראל מאיר לאו מציע להקים בית דין מיוחד שיעסוק בסוגיה של המתת חולים סופניים על פי בקשתם.

לדבריו, יש לשלול משופט יחיד את הסמכות לדון לבדו בסוגיות הכרוכות בקיצור חייו של אדם, ולהפקיד את הנושא בידי הרכב שיפוטי מיוחד.

הרב לאו מציין כי בשנים האחרונות היו מקרים יחידים שבהם נעתר שופט לבקשת חולה להמיתו, אך נשמעה טענה כי ישנה רשימה ארוכה של חולים סופניים המעוניינים בכך. עובדה זו חייבת להדליק אלפי נורות אזהרה, אומר הרב לאו, וזאת משום שנפתח פתח ש"אחריתו מי ישורנה" כלשונו.

לדברי הרב לאו עד אשר תושלם עבודת הוועדה הציבורית והסוגיה תעוגן בחקיקה יש להיעזר בבית דין מיוחד שזכה להכרה עוד בתקופת המנדט כדי לדון במקרים שבהם יש ריב סמכויות בין בית הדין הרבני לבין בית משפט אזרחי.

הרכבו של בית דין כזה מורכב משני שופטים ומאיש דת: רב, כומר, או קאדי, לפי הסוגיה הנדונה.
