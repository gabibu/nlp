

הנתון העדכני המצוי בידי משטרת ניו יורק קובע כי כפי הנראה במגדלי התאומים נספו כ-2,900 אנשים. נתון זה הוא בניגוד למספר ההרוגים אותו העריכו זמן קצר לאחר המתקפה כ -7,000 אנשים.

ברשימה ישנם 309 בני אדם, שלא נמצאו גופותיהם ולא נמצא מהם כל שריד באתר האסון. לדברי צ'רלס קמפיסי, ראש משטרת ניו יורק בידי הרשויות 12 אלף חלקי גופות שעדיין לא זוהו, ולכן צפוי מספר זה לרדת בעתיד, לאחר תום הבדיקות הפתולוגיות.

בין הנספים הרבים היו יהודים. ב"הארץ" דווח כי לארץ הגיע בימים האחרונים הרב מרדכי ויליג, נציג "בית הדין של אמריקה" , הגוף ההלכתי העליון של הקהילות האורתודכסיות בארה"ב.

ויליג הגיע כדי לערוך בירור עם פוסקי הלכה כיצד להכריז על שמונה יהודים הנעדרים מאז הפיגוע במגדלי התאומים, כמתים על פי ההלכה. זאת כדי להתיר לנשותיהם להנשא שוב.

שמעון ביגלייזן שהיה סגן נשיא בחברה פיננסית ששכנה במגדלי התאומים, הבין מיד לאחר הפגיעה במגדלים כי הוא לא ישרוד. לכן התקשר אל אשתו ולהפרד ממנה וכן למנות את חברו שליח לגרש את אשתו כדי שלא תשאר עגונה.

בית הדין של חסידות בעלז פסק כי שיחות הטלפון אותן ערך ביגלייזן היו ממקום שודאי הוא שאיש לא יצא ממנו חי, והתיר את אשתו.

במשך שלושה חודשים עסקו הרבנים בתיעוד סדר יומם של שבעת היהודים האחרים,הנעדרים, זאת כדי לאפשר את התרת נשותיהם.
