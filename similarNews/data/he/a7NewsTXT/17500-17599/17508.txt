

המשך הדיון החריף המתפתח בין היועץ המשפטי לממשלה לבין הרבנים הגיע אל העיתון "יתד נאמן". בפרסום כותב העיתון כי הרב יוסף שלום אלישיב, הנחשב לאחד מגדולי הפוסקים ויורשו של הרב ש"ך שנפטר לאחרונה, יוצא בחריפות נגד המתת החסד שבוצעה השבוע בבית חולים במרכז הארץ. הרב אליישיב אף תקף בזעם את חוות הדעת שנתן היועץ המשפטי לממשלה, אליקים רובינשטיין, שקבע כי מותר לנתק חולה ממכשירי ההנשמה.

הרב אליישיב ציין כי בפסק הלכה שעליו חתומים גם רבנים אחרים נקבע בעבר, כי "אסור לקרב חלילה את קצו של חולה סופני, ושדבר זה יש בו משום נתינת יד לשפיכות דמים. מדין תורה חייבים לטפל בחולה בכל התרופות והטיפולים הרפואיים השגרתיים כפי הצורך אף אם לדעת הרופאים הוא חולה סופני הנוטה למות". עוד נכתב בפסק ההלכה, כי "חלילה לקרב קצו של חולה סופני כדי להקל עליו את סבלו על ידי הימנעות ממתן מזון או טיפולים רפואיים, לא כל שכן לקרב קצו על ידי מעשה פעיל".

העיתון "יתד נאמן" דיווח כי יו"ר ועדת הפנים של הכנסת הרב משה גפני מ"יהדות התורה" אף שיגר מכתב חריף ליועץ המשפטי לממשלה, ובו האשים אותו כי בכך יצר תקדים מסוכן, שיאפשר לכל יועץ משפטי בעתיד לאשר לרופאים לשים קץ לחייו של אדם שמאס בהם בשל ייסוריו.

רובינשטיין הגיב אתמול, ואף הוא בחריפות, למתקפתו של הרב גפני, ואמר כי הוא ער לשאלות ההלכתיות הכרוכות בסוגיה מסובכת זו, וגם לעניין 'המדרון החלקלק', כלומר לעניין החשש כי אנשים ישתמשו לרעה במתן היתר מסוג זה.

"מכאן כל הפרוצדורות הקפדניות שנקבעו במקרים מעין אלה, בהתאם לחוזר מנכ"ל משרד הבריאות, לבדיקת סופיות המחלה ורצונו של החולה. השבוע נשמרו פרוצדורות אלה במלואן", דברי רובינשטיין.
