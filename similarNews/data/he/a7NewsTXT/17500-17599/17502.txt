

רפיק חלבי, עורך מהדורת החדשות "מבט" בערוץ הראשון, נזף אמש במגיש מהדורת החדשות חיים יבין על כך שגינה במהלך תוכנית "מבט" את התבטאותו של ח"כ הנדל כלפי השגריר קרצר. יבין אמר שדברי ח"כ הנדל הם "דברי בלע".

יבין אמר את הדברים בתגובה על כך שח"כ הנדל כינה את השגריר "יהודון קטן". ח"כ מיכאל קליינר דרש לפטר את חיים יבין מתפקידו, שכן לדבריו אין זה תקין לערב דעות פוליטיות בדיווח חדשותי, שאמור להיות מאוזן.

בוב לאנג, לשעבר איש המפלגה הרפובליקנית האמריקנית, וסגן ראש המועצה האזורית בגוש עציון, אמר לערוץ 7 כי יש לקרוא לשגריר לסדר משום שדבריו אינם מקובלים. הוא ציין כי במשרד החוץ האמריקני שולטת הגישה הפרו-ערבית, נגד ישראל ונגד יהודים. גם אלה שמגיעים לעמדות מפתח, אמר לאנג מושפעים מהקו הערבי הקבוע במשרד החוץ.

לאנג הוסיף כי במשרד הביטחון של הממשל בארה"ב שוררת אווירה אוהדת יותר את ישראל, וכי יש לחזקה, ולהשפיע בכך גם על הנשיא. לדברי לאנג, חשוב שישראל תדגיש כי היא אינה מדינת חסות אמריקנית אלא מדינה עצמאית, ולכן רה"מ ושר החוץ צריכים לקרוא לקרצר לסדר, ולעשות זאת בשיגור מכתב חריף לשר החוץ פאוול, וגם לנשיא בעצמו. לא ייתכן, אומר לאנג, שארה"ב תתערב כך בענייניה הפנימיים של ישראל.

חוג הפרופסורים לחוסן מדיני וכלכלי הודיע כי הוא מגנה את התערבותו הגסה של השגריר בענייניה הפנימיים של מדינת ישראל וכן את שתיקתו של משרד החוץ הישראלי באותו עניין, שתיקה שהביאה לתגובתו החריפה של הנדל. את סגנונה, עם זאת, הם שוללים.

החוג "פוסל את דבריהם של צדקנים מן השמאל הקיצוני, המגדירים את הדברים כאנטישמיות יהודית, כאשר הם עצמם חוטאים בגזענות בשעה שהם דורשים לבצע טרנספר של יהודים מלב ארצם רק בגלל היותם יהודים, וכאשר הם עצמם מעלימים עין מן הפשיזם הערפאתי.
בעניין חמור זה קיים קשר של שתיקה", דברי החוג.

ועדת האתיקה של הכנסת החליטה אתמול לחייב את ח"כ הנדל להתנצל בכתב בפני השגריר האמריקאי על דבריו בכנסת. ועדת האתיקה החליטה לא להטיל סנקציות פרלמנטריות על הנדל.
