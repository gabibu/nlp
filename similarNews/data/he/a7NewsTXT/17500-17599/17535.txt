

ח"כ זהבה גלאון פנתה בתחילת השבוע לשר לביטחון פנים עוזי לנדאו וביקשה לבחון האם השימוש בסטיקר "אין ערבים, אין פיגועים" הוא בבחינת עבירה פלילית.

כתבת עתי"ם טל ימין מוסרת, כי תנועת כך החלה את הקמפיין לפני כחצי שנה, במהלכו חולקו אלפי סטיקרים, כתובות, מודעות וכתובות גראפיטי, בהן נכתב "אין ערבים אין פיגועים".

איתמר בן גביר, מראשי תנועת כך, קיבל לידיו לפני יותר משלושה שבועות הזמנה לחקירה מימ"ר ירושלים. זאת, לאחר שבכירה בפרקליטות המדינה עו"ד טליה ששון הורתה לפתוח בחקירה בנושא.

איתמר בן גביר מסר בתגובה כי "בושה וחרפה שמשטרת ישראל מתנהגת כמריונטה של זהבה גלאון. הדברים האלה הופכים להיות חמורים במיוחד, לנוכח העובדה, שכאשר אנשי גוש שלום מפיצים מדבקות, הדבר עובר לסדר היום".
