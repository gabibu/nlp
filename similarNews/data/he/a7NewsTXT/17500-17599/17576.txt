

"אמנת כינרת" היא תוצר שיצא מתחת ידיהם של כ 70 יהודים חילוניים ודתיים מימין ומשמאל, שניסחו אמנה ברוח מגילת העצמאות. האמנה, שיצאה לאור לפני ימים אחדים, מגדירה מחדש את אופיה ואת מטרותיה של מדינת ישראל.

עו"ד סיגל פעיל, אחת מהחתומים על האמנה, סיפרה לערוץ 7 כי היא חברת "הפורום לאחריות לאומית", שחבריו הם שהשתתפו בעריכת האמנה. לדבריה, הצורך בעריכת הדיונים בנושא נולד מתוך הרגשת השבר הפוקדת את החברה הישראלית, והרעיון שעמד בבסיס הקמת הפורום היה לשבת ולחשוב מחדש על ערכי היסוד של המדינה ועל פועלה במשך 53 שנות קיומה.

עם זאת, היא ציינה כי למרות היותה שותפה לניסוח ולדיונים היא לא הסכימה עם ניסוחה הסופי של האמנה. זאת, משום שערביי ישראל לא היו שותפים למהלך. לדבריה היא לא קיבלה את הסברי חבריה לפורום שטענו כי מדובר בשיח פנימי יהודי, העוסק באופיה ובזהותה של המדינה. לדעתה, יש להיערך לכך שבעוד כ 50 שנים יהיה המיעוט הערבי בערך כמחצית מאזרחי ישראל, ויש לשקול את נושא מדינת כל אזרחיה.

תא"ל במיל' אפי איתם, הנמצא בצדה השני של המפה הפוליטית, והנמנה גם הוא עם החתומים על האמנה, אמר לערוץ 7 כי יש בה ביטוי לאמון בין אנשים שונים בחברה הישראלית, ואמון זה הוא אולי המצרך הראשון הנדרש בתוכה בבואה לדון על הזהות.

לדבריו, החברה הישראלית מיצתה את עידן "המדון והחרון", כלשונו, ואם היה למדון ולחרון האלה תפקיד כלשהו כבר אפשר לומר שהם מיצו את עצמם . איתם הוסיף כי משתתפי הפורום הם אותם חלקים אחראיים, המבינים שלפני שישראל מתמודדת עם בעיית האילוץ שהיא נאלצת לחיות עם שכניה, היא בוחרת לחפש דרכים כיצד לחיות בשלום בין חלקי עמה לבין עצמם. איתם אמר שאמנם ניסוחי הסעיפים באמנה אינם "מסמך החלומות", אולם, לדבריו, הוא יכול לחיות אתם.

אחד הסעיפים מדבר על זכותו של העם הפלשתיני למדינה משלו, ואיתם אומר כי מדובר בקבלה שלעם הפלשתיני זכות לניסיון הוגן לפתור את בעיותיו ולהקים את מדינתו במקום שבו הם באמת רוב, כלומר בירדן. הוא הוסיף כי כל עוד העימות הוא על ארץ ישראל המערבית לא יהיה פתרון, כי נמשיך להיות נתונים במצב של "או אנחנו או הם", כלשונו. חתירה להגדרתם כעם בעל מדינה בירדן, לכך, לדעתו, יש סיכוי.
