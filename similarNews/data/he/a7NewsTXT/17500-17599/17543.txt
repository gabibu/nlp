

"עמדתנו בנושא ההתנגדות לא השתנתה. היא קובעת שהג'יהאד יימשך בכל צורותיו ובכל האמצעים נגד כובשי אדמתנו הקדושה, פלשתין". כך אמר היום מי שעומד בראש ארגון המחבלים הג'יהאד האיסלאמי ראמאדאן עבדאללה שאלאח, בהודעה ששודרה ברדיו מונטה קרלו.

עוד אמר שאלאח כי ארגון הג'יהאד האיסלאמי יבצע בקרוב פיגועים חדשים נגד ישראל, וכי ארגונו מעולם לא הכריז על הפסקת אש. "עקרונית, לא מסרנו כל הודעה, לא הגענו להסכם עם אף אחד על הפסקת אש או שביתת נשק עם האויב הציוני", הוסיף שאלאח.

יצויין כי איתמר מרכוס, מנהל המכון "מבט לתקשורת הפלשתינית", העוקב אחרי התקשורת הפלשתינית, הסביר לאחרונה כי ה"הודנה" שהוצגה בתקשורת הישראלית כבקשה הדדית להפסקת אש, היא מהלך בו התוקפן מבקש הפסקת אש.

לדבריו מציע הרעיון דראושה, כתב בעיתון הרש"פ "חייאת אל ג'דידה" כי לפי המנהגים הערביים רק ישראל צריכה לבקש את הפסקת האש, משום שאת ההודנה מבקש תמיד התוקפן. ישראל היא התוקפנית, הרוצחת והמתנקשת, אמר דראושה, ולכן היא זו שצריכה לבקש את הפסקת האש.

עוד הוסיף מרכוס כי לפי המסורת האסלאמית ה"הודנה" אינו יכול להיות שלב אחד לפני הסכם שלום, משום שלגבי המוסלמים כל "פלשתין" היא וואקף (הקדש מוסלמי) ואסור לחתום עימה הסכם כלשהו. כל הסכם עימה, יכול להיות רק "הודנה" וזאת רק באופן זמני עד שאפשר יהיה לפתוח נגדה בג'יהאד.

גם פלגי הארגון בלבנון הודיעו כי הם מבטלים את ההבנות שהיו בינם לבין הרש"פ.

