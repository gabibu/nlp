

הלילה חידשו המחבלים את מתקפת הטרור. אתמול אחר הצהרים ירו המחבלים לעבר כוח צה"ל שנע סמוך לכפר איקטבא מצפון לטול כרם. לא היו נפגעים. כתבנו חגי הוברמן דיווח כי מאחר שהחיילים לא זיהו את מקור הירי הם ירו באויר לכיוון המשוער ממנו נורתה האש.

המחבלים חידשו הלילה גם את ירי פצצות מרגמה לעבר ישובי גוש קטיף. שתי הפצצות נפלו בתוך שטח הרש"פ. לא היו נפגעים.

צה"ל פעל הלילה באזור רפיח, כתגובה למתקפת המחבלים על חיילי צה"ל ב"כרם שלום".
בחצות נכנסו כוחות משולבים של הנדסה קרבית, שריון וגדוד הסיור המדברי לשטחי הרש"פ. הם חרשו את מסלול המראה בשדה התעופה דהניה. מסלול זה נהרס על ידי צה"ל בתגובה לפיגועים קשים שהיו בירושלים, ולאחרונה החל לעבור תהליך שיפוץ באישורו של שר הבטחון.

כוח אחר נכנס למסדרון סופה וניתק את רפיח מרצועת עזה. מדובר צה"ל נמסר כי ניתוקה של רפיח מחאן יונס נועד למנוע מעבר של גורמים חבלניים.

חיילי סיירת גבעתי עצרו ברפיח שמונה מבוקשים, החשודים בהברחת אמצעי לחימה.
בפעולה באזור רפיח השתתפו חיילי גבעתי, שריון, הנדסה וחיילי הגדוד המדברי, שאיבדו שלשום ארבעה מחבריהם במתקפת המחבלים ב"כרם שלום".

במהלך הפעולה ירו מחבלים לעבר הכח שחסם את הכביש המחבר את רפיח וחן יונס, לא היו נפגעים.
צה"ל פעל הלילה גם ביו"ש. כוח של סיירת צנחנים וגדוד חרוב נכנס אל הכפר בית איבא, מערבית לשכם, כפר הנמצא בשטח בשליטה בטחונית של הרש"פ, ועצר את עומר שיתוו'י, מחבל חמאס מבוקש. בתום הפעולה יצאו הכוחות מן השטח והחשוד הועבר לחקירת כוחות הביטחון.
