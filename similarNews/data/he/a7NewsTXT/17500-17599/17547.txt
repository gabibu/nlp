

ארה"ב הודיעה ביום חמישי, כי קיימת "הוכחה ניצחת" למעורבות החיזבאללה ואיראן בפרשת ספינת הנשק.

קונדוליסה רייס, יועצת הנשיא בוש לביטחון לאומי, אמרה היום בראיון ששודר ברשת טלוויזיה לבנונית פרטית, כי ארגון החיזבאללה ממשיך לקיים פעילות טרור. "החיזבאללה הלבנוני ביצע בעבר פעולות טרור נגד ארה"ב והוא ממשיך לקיים פעילות טרוריסטית, וממשלת לבנון צריכה למנוע זאת ממנו באמצעות הקפאת נכסיו", ציינה רייס.

רייס אמרה כי "אי אפשר להתנגד לארגון אל קאעידה ובו בזמן לתמוך בחיזבאללה או בחמאס", והוסיפה כי "מעשי הטרור המבוצעים ע"י החמאס והג'האד האיסלאמי מונעים את חידוש תהליך השלום, והחיזבאללה והחמאס פועלים נגד תהליך זה".


לבנון דחתה בעבר את הדרישה האמריקנית להקפיא את נכסי החיזבאללה. לטענתה החיזבאללה הוא "ארגון התנגדות", ולא ארגון טרור.

