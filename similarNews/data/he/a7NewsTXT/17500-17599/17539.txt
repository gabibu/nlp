

נשיא ארה"ב ג'ורג' בוש התייחס פומבית לראשונה לנושא אנית הנשק הפלשתינית. בנאום שנשא בצהריים אמר בוש כי "הוא מתחיל לחשוש שניסיון הברחת הנשק נועד לעודד את הטרור".

"אני רוצה לוודא שההוכחות חותכות, אך כמו רבים אחרים, אני מתחיל לחשוד שהנשק הזה נועד להרע - לקדם את הטרור. והטרור לעולם לא יאפשר לנו להשיג שלום במזרח התיכון", אמר הנשיא האמריקני לעתונאים.

בוש אמר שיש להעמיד לדין את האחראים למשלוח הנשק כשיהיו ראיות ממשיות כנגדם. "ערפאת חייב לוותר על הטרור, חייב להתנער מאלה המוכנים לפגוע בתהליך השלום בעזרת הטרור, וחייב לעבוד קשה כדי להגיע לשולחן השלום".

גם מזכיר המדינה האמריקני קולין פאוול מסר הערב כי ההוכחות שקיבלה ארצות הברית מישראל קושרות בבירור את ספינת הנשק ''קארין אי'' לרשות הפלשתינית. פאוול הוסיף כי עדיין לא ראה מידע הקושר ישירות את הספינה ליאסר ערפאת.

בכירים אמריקנים אמרו היום כי ישראל הציגה טיעונים משכנעים על מעורבותם של בכירים פלשתינים במשלוח הנשק, וכי יש חשדות כבדים לפיהם ראש הרשות הפלשתינית יאסר ערפאת ידע על המשלוח.

אחד הבכירים אמר כי הטיעונים שהוצגו ע"י משלחת קציני צה"ל מוכיחים מעורבות של מקורבים לראש הרשות הפלשתינית והם משכנעים מאוד. "כמות ההוכחות שהוצגה דורשת הסבר ברור מצידו של הנשיא ערפאת ונקיטת צעדים מיידיים נגד האנשים האלה", הוסיף המקור.

בירושלים הובעה שביעות-רצון מהשינוי שחל בעמדת ארה"ב. לדברי גורמים מדיניים, השינוי הוא תוצאה של מאמץ דיפלומטי ישראלי לצד הראיות החותכות שהציגו קציני המודיעין של צה"ל לממשל האמריקני.

במשרד החוץ ציינו כי השינוי בעמדה האמריקנית אינו רק במימשל, אלא גם בא לידי ביטוי בתקשורת האמריקנית, שבימים הראשונים היתה ספקנית מאוד ביחס לממצאים שהציגה ישראל על אוניית הנשק. ביממה האחרונה שידרה התקשורת האמריקנית את הגירסה הישראלית לפרשה.

אחר הצהריים נפגש הקונסול הכללי של ארה"ב בירושלים רון שליקר עם יאסר ערפאת ברמאללה, והביע בפניו את דאגתה של ארה"ב ממעורבות הרשות הפלשתינית בפרשה.
