

השבוע שב יו"ר הסוכנות סליי מרידור מארגנטינה. מרידור אמר כי בעשרת הימים האחרונים פנו כאלף ושלוש מאות יהודים לנציגי הסוכנות היהודית בארגנטינה כדי לברר מהן האפשרויות של עלייה ארצה.

לדבריו, מדובר בגידול בפניות לעלייה בשיעור של פי עשרה בהשוואה לשנים קודמות. בשנת 2001 עלו לישראל 1,418 יהודים מארגנטינה, ובתשעת הימים הראשונים של שנת 2002 עלו 97 יהודים נוספים. מרידור ציין כי בביקור הקצר שערך בארגנטינה נפגש עם מאות יהודים שהביעו רצון לעלות ארצה.

לדבריו, גם רבנים וראשי קהילות בדקו עמו אפשרות לעלות לארץ יחד עם קהילותיהם. "מצאתי שם קהילה יהודית הנתונה במשבר עמוק, ובחרדה גוברת, ששורשיה נעוצים הן במצב כלכלי מידרדר והן בהחלפת השלטון". לדברי מרידור, "20 אלף יהודים בארגנטינה הפכו לעניים, עד כדי מחסור באוכל והעדר יכולת להמשיך ולשלוח את הילדים למערכות החינוך היהודיות".

מרידור הוסיף וסיפר כי עתה שולחת הסוכנות לשם יהודים יוצאי ארגנטינה שעלו לארץ והתבססו בה. עתה הם נשלחים ל"שירות מילואים", כהגדרתו, בארץ הולדתם. הקבוצה תסייע ליהודים שיבקשו לעלות ארצה.

מרידור ציין כי בדעת הסוכנות להגדיל את תקציב החינוך היהודי בארגנטינה, וזאת מתוך החשש שבשל המצב הכלכלי הגרוע יפסיקו הורי ילדים לממן את חינוך ילדיהם במסגרות יהודיות.
