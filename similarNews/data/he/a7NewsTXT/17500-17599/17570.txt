

בשם האיחוד האירופי, שספרד מכהנת כנשיאתו התורנית, הביע אתמול שר החוץ הספרדי "גינוי מוחלט" לחדירה שביצעו מחבלים מהחמאס למוצב צה"ל ליד כרם שלום, חדירה שבמהלכה נהרגו ארבעה חיילי צה"ל.

במסיבת עיתונאים שקיים במדריד יחד עם חוויאר סולאנה, נציב האיחוד האירופי למדיניות חוץ, אמר שר החוץ הספרדי כי מתקפה זו הייתה צעד ענק אחורה בתהליך המו"מ, וכי נוסף על כך יש בה הבעה מחודשת של אלימות טרוריסטית, שיש לגנותה בכל פה".

בפגישתו של שליח האיחוד האירופי למזרח התיכון מיגל מורטינוס עם מזכיר הממשלה גדעון סער ועם יועצו המדיני של ראש הממשלה דני איילון הביע גם מורטינוס צער על התקפת המחבלים בכרם שלום וגינה אותה. סער ואיילון אמרו למורטינוס כי ישראל תגיב להתקפת המחבלים. הם עדכנו את מורטינוס באשר לדיון האסטרטגי האמור להתקיים בממשלה ביום ראשון על יחסי ישראל והרשות בעקבות תפיסת ספינת הנשק.

אל ערפאת ברמאללה הגיעו אתמול חברי הכנסת מוחמד בראכה ואחמד טיבי והשרה לשעבר שולמית אלוני. ח"כ בראכה אמר כי ערפאת התלונן באוזניו על כי "ישראל מסלימה את המצב ועושה הכל כדי למוטט את הרש"פ".

לדבריהם, ערפאת אמר כי "הפיגוע , פוגע באינטרס הפלשתיני, והרשות תעשה הכל כדי לבסס את הפסקת האש".

בתוך כך אומר בכיר הרשות הפלשתינית ג'יבריל ראג'וב כי הפיגוע שלשום הוא "תגובה טבעית", כלשונו, להמשך הפשעים שמבצעת ישראל כלפי הפלשתינים. ראג'וב דיבר אתמול ברדיו קול פלשתין. קודם לכן דווח כי על פי מידע מודיעיני שבידי ישראל, ראג'וב עוסק בשבועות האחרונים בהברחות נשק, וכך גם מוחמד דאחלאן.
