

ארגון המחבלים הג'יהאד האיסלמי הודיע כי הוא חוזר בו מהסכמתו לכבד את הפסקת האש שהוסכם עליה בין הארגון לבין ערפאת. בהודעת הארגון, שפורסמה בתחנת הטלוויזיה הקטארית אל-ג'זירה, נאמר כי "החל מהיום רואה עצמו הארגון כחופשי לפעול ללא התחשבות בהפסקת האש".

בהודעה של אל ג'זירה נאמר, כי הזרוע הצבאית של הג'יהאד סראיה אל קודס תמשיך בפיגועים נגד ישראל. מקורות פלשתיניים מסרו כי הג'יהאד האיסלמי מצא עילה, לאחר הפיגוע שהיה ביום ד', לשוב ולהודיע על המשך המאבק נגד ישראל, בעיקר לאחר שהחמאס ביצע את הפיגוע וקיבל עליו את האחריות לביצועו.

במסגרת התחרות המתקיימת בין ארגוני האופוזיציה השונים לפעול נגד ישראל עודד הדבר את הג'יהאד לצאת בהודעה כזו, ולהפר כל הסכם עם הרשות הפלשתינית.

אתמול התקיים בלבנון כנס אנשי דת מוסלמים ובו השתתפו אנשי דת ממרוקו, סודאן לבנון, אלג'יריה ירדן ומהרש"פ. אנשי הדת פירסמו בסוף הכנס הודעה ובה אמרו כי "פעולות ההתאבדות נגד האויב הציוני הן לגיטימיות ומבוססות על הקוראן. הן מייצגות את דרגת הקדושה הגבוהה ביותר".

בכנס הפתיחה השתתפו מזכ"ל החיזבאללה נסראללה וראשי הג'יהאד האיסלאמי שקיבלו שבחים מפי אנשי הדת. אנשי הדת גם אמרו כי "כל ההסכמים שנעשו עם היישות הישראלית בטלים ומבוטלים".
גורמי בטחון הזהירו כי אם יתחדשו פיגועי ההתאבדות תחדש ישראל את ההפצצות ממסוקים ומטוסי קרב. כך אמרו הגורמים ל"טיימס" הבריטי. ההודעה היא בעקבות איומי ארגון המחבלים הג'יהאד להפר את "הסכמותיו" עם ערפאת ולחדש את פיגועי ההתאבדות.
