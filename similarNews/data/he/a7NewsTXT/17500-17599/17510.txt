

הפנטגון אינו מתוסכל מהיעלמותם של אוסאמה בין לאדן ושל מנהיג הטליבאן מוחמד עומאר, כך אמר ביום שלישי ראש מטה הכוחות המשולבים של צבא ארה"ב הגנרל ריצ'רד מאיירס.

"אמרתי מההתחלה שאנו מעוניינים במנהיגי אל-קאעידה והטליבאן, וברור שזה כולל את בין לאדן ועומאר, אולם איננו מתוסכלים", ציין.

"זו עבודה קשה מאוד", הוסיף הגנרל מאיירס, והזכיר כי גם כשתפסה ארה"ב את שליט פנמה מנואל נ
ורייגה ב-1989 היא פעלה לשם מטרה זו זמן רב.

הגנרל טומי פרנקס, מפקד כוחות ארה"ב באפגניסטן, אמר ביום שני לכלי התקשורת האמריקנים כי כוחותיו ויתרו על האפשרות לאתר את בין לאדן במערות באזור ההררי בטורה בורה, שבמזרח המדינה.
בהקשר זה סירב ריצ'רד מאיירס לומר מתי, על פי המודיעין האמריקני, נראה המנהיג האסלאמי בפעם האחרונה בטורה בורה. "אם אומר זאת אמסור מידע לאויב", הטעים.

אל מדינות אחדות שיגרה ארה"ב אזהרות, ובעיקר לסומליה. ארה"ב מזהירה אותן פן תהפוכנה למטרה למלחמה נגד הטרור אם יעניקו מקלט לטרוריסטים. כך אמר שר החוץ האמריקני קולין פאוול, בראיון שפרסם ביום רביעי העיתון "וושינגטון טיימס". הוא תיאר את סומליה כ"מקום ללא חוק". "סומליה היא מקום שאנו עוקבים אחריו מקרוב, מקרוב מאוד. לא רק משום שהיא מדינה מוחלשת והרוסה. זו אינה סיבה לבוא לשם, אלא מפני שפעילות הטרור יכולה למצוא שם קרקע פורייה, ואין אנו רוצים שהדבר יקרה", אמר.

"וושינגטון טיימס" דיווח בשבוע שעבר כי הקואליציה נגד הטרור עומדת להגביר את טיסות הביון מעל סומליה. "כ-100 מאנשי רשת אל-קאעידה של אוסאמה בין לאדן זוהו במדינה זו שבקרן אפריקה", הוסיף העיתון. הוא ציטט מקורות מודיעיניים אמריקנים.
