

משרד האוצר, "שהעביר את תקציב 2001 בכנסת, למרות שהיה ברור שהוא כבר אינו מתאים לנסיבות שהשתנו", והחקיקה הפרטית של חברי הכנסת, "המשבשת כל אפשרות לנהל את התקציב".
בשני גורמים אלה מוצא נגיד בנק ישראל, ד"ר דוד קליין את האשמים בגידול בגירעון בשנה החולפת, ולגידול הצפוי בגירעון השנה.

לדברי קליין הערב בערב עיון באוניברסיטת תל אביב, "התשתית הפוליטית בישראל לא הוכיחה את עצמה בשנה החולפת וכתוצאה מכך תפח הגירעון בתקציב לרמה של יותר מ- 4% מהתוצר. מציאות זאת התחילה לגלוש גם לתקציב השנה הנוכחית ויעדי הגירעון נמצאים במגמת עלייה עוד לפני שתקציב 2002 יצא לדרך".

בניגוד לדעתו השלילית על הדרג הפוליטי, חלק קליין שבחים למדיניות הריבית של בנק ישראל. לדבריו, המדיניות המוניטרית נותקה עד היום מהשפעת המערכת הפוליטית, ולכן היה ביכולתה להוריד את האינפלציה ולהיכנס לשלב של שמירה על יציבות המחירים.

את היוזמה של חלק מחברי הכנסת, לתקן את חוק בנק ישראל ולהכפיף את הנגיד למועצה עליונה, כינה קליין "נסיון לפוליטיזציה של תהליך קבלת ההחלטות בנושא הריבית".

תיקון חוק בנק ישראל ברוח זו, הזהיר קליין, עלול לפגוע ביציבות המחירים, ביציבות שוקי ניירות הערך והמט"ח ואפילו ביציבות הבנקים ומוסדות פיננסיים אחרים.
כדי למנוע מצב זה, אמר קליין, יש צורך לתקן את חוק בנק ישראל בדרך שתבטיח את עצמאותו.


