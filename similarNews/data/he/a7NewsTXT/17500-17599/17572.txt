

התנועה למען איכות השלטון עתרה אתמול לבג"צ בדרישה להשעות את פרופסור יהודה היס מעבודתו כמנהל המכון לרפואה משפטית באבו כביר.

יצוין כי גם שלשום הוגשה עתירה של עורך הדין רמי צוברי, שהתמחה בפרשת ילדי תימן. הוא טען כי אין זה מן הראוי שמשרד הבריאות ימשיך להעסיק את היס כל עוד מתנהלת נגדו חקירה משטרתית.
הסוגיה התעוררה לאחר שנחשף כי מאות חלקי גופות של מתים שהובאו למכון בשנים האחרונות עדיין מצויים שם במכון בלא ידיעת המשפחה.

עו"ד רמי צוברי אמר לערוץ 7 כי העתירה שלו שהיא כנגד שר הבריאות, נציב שירות המדינה, היועץ המשפטי לממשלה וכנגד פרופ' יהודה היס, דורשת את השעייתו המיידית של פרופ היס.

לדברי צוברי הוא קיבל השבוע את החלטת פרקליטות המדינה להמליץ על חקירה משטרתית נגד פרופ' היס בעוון פגיעה בחיסיון הרפואי ובפרטיות של שתי נשים שעברו בדיקות D.N.A., והיס חשף את ממצאי הבדיקות שנעשו בהן. בזמנו החליטה הפרקליטות לא להפנות זאת לחקירת משטרה, וכאמור, רק עתה, לאחר ערעורו של צוברי, הורתה הפרקליטות למשטרה לחקור את התלונה.

צוברי אמר כי בקשתו להשעות את הפרופסור היס נובעת בעיקר מהעובדה שכמנהל המכון משמש היס עד מומחה עיקרי של התביעה במדינת ישראל. הכוונה לפרקליטות ולמשטרת ישראל. כמעט בכל תיק רצח אונס , אומר צוברי, עדותו חורצת גורלות, ותמיד עדות זו תומכת בתביעה.

לכן, אומר צוברי, יהיה בכך משום אבסורד שהיס ייחקר בידי התביעה בעוד הוא ממשיך בתפקידו ומשמש עד מטעמם בתיקים אחרים. הניקיון הציבורי מחייב התנהגות אחרת. צוברי ציין כי הוא הגיש גם בקשה לבג"צ להוצאת צו ביניים להשעותו מתפקידו לפחות עד שהדיון בבג"צ יסתיים.
