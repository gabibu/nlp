

פלשתינים ממחנה הפליטים שאטי שברצועת עזה דיווחו אמש כי מתח רב שורר בו, לאחר שביום שלישי התנהלו במחנה חילופי אש בין אנשי המודיעין הכללי הפלשתיני לבין פעילי חמאס.

הפלשתינים מסרו כי הרש"פ הזרימה כוחות רבים למחנה הפליטים, שהתמקמו בעיקר במקומות המוכרים כמקומות של החמאס, בנוסף לאזורי המסגדים הגדולים. זאת, מחשש להתפתחויות שעלולות להביא לשפיכות דמים בין הצדדים, כפי שאירע בג'בליה לפני יותר משבועיים.

תקרית שהייתה ביום שלישי אירעה כאשר כוח של המודיעין הכללי הפלשתיני ניסה לעצור את אחמד סעיד לבד. הוא היה מבוקש ע"י הרש"פ בשל הסתה וירי לעבר כוחות של הרש"פ, אך הוא התנגד למעצר.

לטענת אנשי המודיעין הפלשתיני, כאשר הגיעו למקום עבודתו, החל לירות לעבר אנשי המודיעין הכללי הפלשתיני. בתקרית זו נפצעו ארבעה ערבים תושבי מחנה הפליטים שאטי, וביניהם שתי תלמידות ורופא בן 27 נוסף על המבוקש בעצמו, שנפצע פצעים בינוניים.

תנועת החמאס פרסמה הודעה בעקבות האירוע, ובה גינתה את הרשות, והטילה את האחריות על המודיעין הכללי. הפלשתינים מסרו כי הנהגת האינתיפאדה עושה מאמצים להרגיע את השטח.


