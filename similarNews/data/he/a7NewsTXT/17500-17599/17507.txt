

בית המשפט המחוזי זיכה שלשום את יהודה עציון, פעיל למען הר הבית, מאשמת התפרצות להר. זיכויו זה הוא לאחר שבית משפט דן בפעם החמישית בפרשה זו.

לדברי כתבת ערוץ 7 עפרה לקס, זוכה עציון מעוון הפרעה לשוטר.
מדובר באישום לכאורה פשוט, אך הוא התגלגל בין שבעה בתי משפט שונים.

תחילת הסיפור לפני כשש שנים, בתענית אסתר, כשביקשו עציון וחבריו לעלות להר הבית כדי להתפלל. עציון סיפר כי הם ניגשו אל השוטרים בבקשה לאפשר להם להיכנס ולהתפלל בהר הבית "אך השוטרים אמרו לנו 'עופו מכאן!'", לדבריו. "אמרנו", המשיך עציון לספר, "כי זכותו של יהודי וגם חובתו להתפלל בהר הבית, וביקשנו", אמר, "לאפשר לנו להתפלל".

עציון סיפר כי הדברים התפתחו לכלל ויכוח, ובמהלכו הוא התיישב על אחת מאבני המרצפת שליד השער, וממנה נשאו אותו השוטרים לבית המעצר.

עציון הועמד למשפט בעוון הפרעה לשוטר. נוכח העובדה כי עמד נגדו צו שופטת האוסר עליו להתקרב אל הר הבית מרחק של 3 מטרים, דן בית המשפט ארוכות מהו המרחק בין המרצפת שעליה התיישב עציון, לבין הר הבית. לבסוף זיכה אותו שופט בית משפט השלום דוד פרנקל מאשמה, אך המדינה ערערה לבית המשפט המחוזי. בית המשפט המחוזי השיב את תיקו של עציון לבית משפט השלום, וזה זיכה אותו שנית.

המדינה עירערה שוב לבית המשפט המחוזי, וזה נאלץ שוב להשיב את התיק לבית משפט השלום. בסופו של דבר דן בית משפט השלום בפעם השלישית בתיק זה והשופטת מיכל אגמון גונן זיכתה את יהודה עציון מכל וכל. פסק דינה השתרע על פני 70 עמודים.

גם על זיכוי זה ערערה המדינה. אתמול דחה בית המשפט המחוזי את ערעור המדינה ותמך בפסק הדין שזיכה אותו.
נותר להמתין ולראות, כדברי עציון, האם כאן יסתיים "טיולו" של התיק, או שמא תערער המדינה שוב.

