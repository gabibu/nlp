

מחר בבוקר תיערך בביתו של הרב הראשי לישראל ישראל לאו "סולחה" בין ח"כ צבי הנדל לשגריר ארה"ב דן קרצר. זאת לאחר הביטוי "יהודון קטן" אותו השמיע הנדל במליאת הכנסת, כלפי קרצר.

הרב הראשי לישראל ישראל מאיר לאו, יזם את הפגישה בין השניים כדי ליישר את ההדורים ביניהם.

כזכור, לאחר ששגריר ארה"ב אמר כי במקום לממן את הישובים ביש"ע, על ישראל לתת את הכספים לנכים, אמר ח"כ הנדל כי על שגריר ארה"ב להמנע מלהתערב בעניניה הפנימיים של ישראל.
בפנייתו אל קרצר השתמש הנדל בביטוי "יהודון קטן".

ועדת האתיקה של הכנסת דנה ביום ד' בעניינו של הנדל ובישיבה הסכים הנדל להתנצל על הדברים שאמר נגד השגריר והוא כבר עשה זאת זמן קצר אחר-כך מעל בימת הכנסת.

הרב לאו אמר ביום ה' כי הוא מאמין ומקווה שבתום הפגישה תחלוף הסערה המיותרת הכאובה והמזיקה הזו.


