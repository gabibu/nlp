

הצעת חוק נוספת אושרה בקריאה טרומית, והיא הצעת חוק של ח"כ אורלב, יו"ר ועדת החינוך של הכנסת, הקובעת כי המועצה להשכלה גבוהה תפקח פיקוח אקדמי על השלוחות הזרות של אוניברסיטאות הפועלות בארץ.

ההצעה הועלתה בעקבות פרשת התארים הפיקטיביים. על הצעת החוק חתמו 62 חברי כנסת.
שרת החינוך לימור לבנת אמרה אתמול במליאת הכנסת כי היא תומכת בהצעה לתקן את חוק המועצה להשכלה גבוהה בנושא פיקוח אקדמי על שלוחות, בכפוף לשינויים אחדים.

לדבריה, הרעיון המונח בבסיס הצעת החוק, ולפיו כתנאי להענקת רישיון יוטל על המועצה להשכלה גבוהה לבדוק כי השלוחה עומדת גם ב"רמה אקדמית נאותה", רעיון זה מקובל על משרד החינוך וגם על המועצה להשכלה גבוהה. עם זאת, אמרה השרה, בנוסח המוצע בהצעת החוק, הושמטו סעיפים קיימים מנוסח הסעיף בחוק הנהוג כיום, ולדעת הממשלה אין מקום להשמיטם, וכן הוספו סעיפים
הראויים לדיון ולליבון מחדש.

השרה הודיעה כי תמיכתה של ועדת השרים לענייני חקיקה בהצעת החוק היא בכפוף לכך שהמציעים יבואו בדברים עם משרד החינוך, עם משרד המשפטים ועם המל"ג, המועצה להשכלה גבוהה, באשר לנוסח המפורט של הצעת החוק, ויקבלו את אישורם לנוסח המתוקן לפני הגשתו לקריאה ראשונה, שאם לא כן ההצעה תובא בפני ועדת השרים בשנית, והממשלה תתנגד לה.

השרה ציינה כי פרשת התארים המזויפים מלטביה אינה קשורה כלל לחוק השלוחות, שכן מדובר בגוף שפעל ללא רישיון מהמל"ג, ולכן עצם פעילותו בישראל היא עבירה על החוק.
