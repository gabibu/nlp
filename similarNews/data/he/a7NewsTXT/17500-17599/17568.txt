

הפריצה שפרצה חוליית המחבלים את גדר המערכת במהלך ההתקפה על מוצב אפריקה ליד הקיבוץ כרם שלום , לוותה במהלך הטעייה באמצעותו גרמו לתפקוד בלתי יעיל של הגדר. בעקבות הגדר שהכזיבה יצא כתבנו אריאל כהנא לבחון את משמעות קריסת "קונספציית הגדר" בהקשר של תכנית ההפרדה. "ההפרדה" היא הסיסמה החדשה המחליפה את סיסמתו הקודמת של השמאל "שטחים תמורת שלום".

הרעיון שעומד מאחורי התכנית שלהגשמתה שואפים בכירים בשמאל כחיים רמון, פרופ' בן עמי ואפרים סנה, הוא לחצוץ בין ישראל הקטנה לבין השטח הפלשתיני הצפוף באמצעות גדר ואמצעים אלקטרוניים.
החדירות מגדר המערכת שבחבל עזה מוכיחות כי המחבלים מדלגים מעל המכשולים הטכניים.

יצוין כי החדירה למוצב אפריקה ליד קיבוץ כרם שלום, אינה המקרה הראשון מסוג זה. כמעט מידי לילה יש נסיונות של מחבלים לחדור מחבל עזה לתחומי הקו הירוק. ביום רביעי בלילה נתפסו שישה ערבים שניסו לעבור את הגדר שליד קיבוץ נחל עוז. בדרך כלל מדובר במחפשי עבודה, אך גם מפגעים הצליחו לחדור דרך הגדר. לפני שנה וחודשיים רצחו מחבלים בפיגוע ירי את נועה דהן, עובדת המסוף ברפיח. גם אז אירע הפיגוע סמוך לכרם שלום.

עו"ד אילן ציון, העומד בראש תנועה "גדר לחיים", אמר לערוץ 7 כי בעיקרון גדר הפרדה היא פתרון טוב, אך יש לשפר את טיב הגדר.

לדבריו, החדירה לכרם שלום היא מקרה חריג, ובעבר נעצרו מחבלים רבים על הגדר. הוא ציין כי תנועת "גדר לחיים" טוענת כי יש להוסיף לגדר הפרדה אלמנטים הגנתיים נוספים כמו מיקוש וגדר כפולה. ציון אמר כי תנועתו אינה דוגלת בנסיגה מיש"ע או בעקירת יישובים.

ח"כ שטייניץ מהליכוד אמר כי אינו מתנגד להצבת גדר מערכת לשם השגת שקט, אך לדבריו השגת שקט אינה המשימה העליונה של ישראל. תחת מסווה של שקט או הפסקת אש לכמה חודשים תכין הרש"פ את המלחמה, אומר שטייניץ.

הרש"פ, לדבריו, תבריח ליש"ע ספינות עם קטיושות, מרגמות וטילים נגד טנקים וכך לדבריו "ייהפך השקט לרפש". המשימה העיקרית היום היא מניעת התפתחותם של איומים טרוריסטים וצבאיים כבדים יותר.
