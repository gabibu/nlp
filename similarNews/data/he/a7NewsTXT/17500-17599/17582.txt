

אמש פעל צה"ל נגד יעדים של הרש"פ ברצועת עזה, בתגובה לפיגוע שבו נהרגו ארבעה חיילי צה"ל בשבוע שעבר ליד כרם שלום.

כוחות של חיל הים ובהם כוחות שייטת שלוש-עשרה השמידו בשבת בנמל עזה ספינת משמר, ספינת משא ודייג ומתקנים של המשטרה הימית הפלשתינית. דובר צה"ל מסר כי מפקדה לשעבר של ספינת המשא שהושמדה היה רב החובל של ספינת הנשק "קארין איי".

כוחות צה"ל המשיכו בהריסת מסלול ההמראה בשדה התעופה בדהנייה. במהלך סריקות שערכו כוחות הבטחון לאיתור מבוקשים מנהרות ומבנים המשמשים להברחת אמצעי לחימה נתגלתה מנהרה ששימשה להברחת נשק ממצרים לשטח הרשות. פתח המנהרה נתגלה בבית נטוש ופוצץ.
