

מזכיר המדינה האמריקני, קולין פאואל, אמר בלילה כי ההוכחות שקיבלה ארצות הברית מישראל קושרות בבירור את ספינת הנשק ''קארין אי'' לרש"פ. גם הנשיא ארה"ב ג'ורג' בוש התייחס הלילה בפעם הראשונה לנושא אנית הנשק הפלשתינית.

בנאומו אמר בוש כי "הוא מתחיל לחשוש שניסיון הברחת הנשק נועד לעודד את הטרור". בוש הוסיף כי "ערפאת חייב להתנער מהטרור ולהילחם במי שמעונינים לחבל בתהליך המדיני".

הבוקר אמר שגריר ישראל בארה"ב דוד עברי בראיון לגלי צה"ל כי "בכירים בבית-הלבן מודים שבידיהם מידע שערפאת עומד מאחורי ניסיון הברחת ספינת הנשק קארין איי". השגריר ציין כי הדברים נאמרים בשיחות בלתי רשמיות בלבד.

עברי אמר כי העיכוב של שבוע ימים בהכרזת הממשל על מעורבות הרש"פ בהברחה קשור לשליחותו של זיני. עברי ציין כי ישראל העבירה לממשל מידע מודיעיני שלא פורסם באמצעי התקשורת, המוכיח את הקשר של בכירי הרש"פ וערפאת להברחה. למרות שהם השתכנעו, אמר עברי וגם האוירה השתנתה, הם עדיין אינם מוכנים להודות בפומבי כי גם ערפאת קשור ישירות לענין. בשיחות בלתי רשמיות, אומר עברי, כולם משוכנעים שערפאת מעורב.

עברי הוסיף שעתה לאחר שהאמריקנים השתכנעו באחריות הרש"פ ועראפת להברחות, הם מפעילים על ערפאת לחץ לבצע מעצרים של בכירים הקשורים בענין.

הקונסול הכללי של ארה"ב בירושלים רון שליקר, העביר אתמול מסר לערפאת, ובו דרישה אמריקנית לעצור את מי שהיה מעורב בפרשת הברחת הנשק באונייה "קארין-A".

גורמים ישראלים מסרו כי שליקר דרש מערפאת הסברים על מעורבות הרש"פ בהברחה. בקונסוליה של ארה"ב בירושלים סרבו להתייחס לידיעה.
