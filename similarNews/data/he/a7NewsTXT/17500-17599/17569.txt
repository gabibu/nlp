

ישראל הודיעה על ביטולה של פגישת התיאום הבטחוני עם הפלשתינים ועם האמריקנים, שהייתה אמורה להתקיים אתמול. ההחלטה התקבלה בשל הפיגוע הקשה שלשום בדרום רצועת עזה, ובעקבות תפיסתה של ספינת הנשק הפלשתינית.

מטרת המפגש הייתה לנסות לגבש לוח זמנים ליישום מסמך טנט, לפני שובו של השליח האמריקני אנתוני זיני לארץ בעוד כשבוע.

ביום רביעי שוחח שרון עם פאוול ועדכן אותו על הפיגוע ליד כרם שלום. בשיחה אמר רה"מ כי מי שציפה שבאמצעות הסכמים בין הרשות הפלשתינית לארגוני הטרור יהיה אפשר לשלוט על ארגוני הטרור, התבדה.

במהלך ביקור שערך שר הביטחון יחד עם סגניתו במוצב "אפריקה", המוצב שהותקף, הוא אמר כי ייתכן שההקלות שניתנו לפלשתינים באזור הדרום סייעו למחבלים בביצוע הפיגוע. יחד עם זאת אמר כי כעת מונחות על שולחנו הצעות להקלות נוספות לאוכלוסייה הפלשתינית, והוא בוחן אותן באופן חיובי.

בכנס פעילים במצודת זאב אמר אתמול רה"מ שרון כי "גם אם אוריד את הסגר מחלק מערי הרש"פ כדי להקל על האוכלוסייה, העיר רמאללה תישאר נצורה עד שיוסגרו רוצחי השר זאבי. זה יקרה גם אם נצטרך לשבת שם שנים".
