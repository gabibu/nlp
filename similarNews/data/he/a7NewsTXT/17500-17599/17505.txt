

כתבנו חגי סרי מוסר כי הממשלה תמכה בחוק אשר משווה את תנאי הביטוח של חיילי המילואים לאלה של חיילי הקבע. לדברי כתבנו, החוק עבר ללא מתנגדים כלל, וברוב של 49.

החוק כבר עלה להצבעה לפני חודשים אחדים, אך לא עבר מפני שהממשלה התנגדה לו.
אמש הוחלט בקואליציה לתמוך בחוק, והוא אכן עבר.

ח"כ זבולון אורלב אמר לערוץ 7 כי "סוף סוף 'נפל האסימון'".

לדבריו, חיילים ואנשי מילואים זכאים לשוויון בהסדרים של ביטוחי החיים שלהם. כל חיילי צה"ל נלחמים יחד, וצריך שגורל אחד יהיה לכולם, אמר אורלב. הוא הבטיח כי ימשיך לקדם את החוק, ויעקוב אחרי יישומו.

יצוין כי בעת ההצבעה שהו בכנסת קצינים וחיילים במילואים. הם באו לראות כיצד מצביעים חברי הכנסת.
