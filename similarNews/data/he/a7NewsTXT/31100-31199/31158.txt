

בעת שממשל בוש שוקל את האופציות הצבאיות להפלתו של סדאם חוסיין אמרו פקידים בכירים בממשל ובפנטגון כי הם בוחנים גישה חדשה, אם כי היא כרוכה בסיכון: לתקוף תחילה את בגדאד ומספר אתרי פיקוד ומאגרי נשק חשובים, וזאת בתקווה לנתק את ההנהגה מהמדינה ולהביא לקריסה מהירה של המשטר, כך כתב ביום שני העיתון "ניו יורק טיימס".

הגישה "מהחוץ פנימה", כפי שאחדים מכנים את האופציה של "בגדאד תחילה", עשויה לנצל ניצול מרבי את יכולתה הצבאית של ארה"ב לפגוע במטרות מרוחקות, תוך תמרון כוחות כדי לכתר מטרה חשובה. אלה המצדדים בתוכנית טוענים כי היא משקפת רצון עז למצוא אסטרטגיה שלא תצריך שימוש ברבע מיליון חיילים אמריקנים. אחת המטרות העיקריות תהיה לפגוע ביכולתה של עיראק להורות על שימוש בנשק להשמדה המונית.

פקידים בכירים בממשל ובמשרד ההגנה אמרו כי כעת נערכים דיונים קדחתניים סביב היתרונות והסכנות של פגיעה עמוק בתוך שטח עיראק. תוכנית פורמלית לנשיא בוש או לחברים הבכירים בצוות לביטחון לאומי טרם הוגשה, ופקידים אחדים אמרו כי עדיין נשקלות חלופות אחרות.

עקרונית, הגישה המכונה "מהחוץ פנימה", היא הפוכה מהאסטרטגיה שנקטו האמריקאים במלחמת המפרץ ב 1991, אסטרטגיה שהביאה לסילוקו של הצבא העיראקי מכוויית.

המטרה תהיה להרוג את סדאם חוסיין או לבודדו ולמנוע מעיראק להשתמש בנשק להשמדה המונית נגד כוח מתקרב, נגד בעלי ברית מהסביבה הקרובה, או נגד ישראל.

פקידים טוענים כי יהיה אפשרי לשתק כל מערך לפיקוח ולפיקוד עיראקי המתבסס בעיקר על הוראות ישירות מגבוה. לטענתם, במערך שכזה, אם הקצינים בדרג הבינוני מנותקים ממפקדיהם הבכירים הם אינם רגילים לאלתר. אפשר גם שאם יחשבו קצינים אלה שסדאם חוסיין נהרג, לא יעזו להשתמש בנשק להשמדה המונית.

פעולה שכזו יהיה אפשר ליישם עם כוח פלישה קטן יותר מ-250,000 החיילים שהוזכרו בתוכניות קודמות.

"יש חילוקי דעות סביב השאלה כיצד לצמצם את האפשרות שסדאם ישתמש בנשק להשמדה המונית", אמר הסנטור ג'וזף בידן ג'וניור, יו"ר ועדת החוץ של הסנאט, והדגיש כי לא קיבל מידע על הרעיונות של הממשל.

טרם נקבע לוח זמנים לפעולה צבאית, אך אם יחליט הנשיא בוש לצאת לדרך, אומרים עוזריו, יהיה עליו לשכנע את הציבור מדוע סדאם חוסיין הוא איום בלתי נסבל לארה"ב ולבעלות בריתה. כמה מחברי הקונגרס, וביניהם רפובליקנים, החלו לדחוק בבוש להסביר את רעיונותיו ואת מטרותיו לפני שיערב כוחות אמריקנים בניסיון להפיל משטר זר, שלא תקף את ארה"ב.

ביום שישי התראיין פקיד בכיר בממשל ל"ניו יורק טיימס" ואמר. "עוד יבוא הזמן לעשות את כל זה. איש אינו מתנגד לכך".

פקידים בכירים בפנטגון הזהירו שלעלות על עקבותיו של סדאם חוסיין בוודאות היא משימה קשה, אם לא בלתי אפשרית, כפי שהוכח מהמרדף אחר אוסאמה בין לאדן בעולם כולו. נוסף על כך, למרות עשור של בדיקה מדוקדקת בדבר תוכנית הטילים של עיראק ובדבר מאמציה לפיתוח נשק ביולוגי, כימי וגרעיני, המידע שבידי ארה"ב באשר למעבדות,לאתרי אחסון ולאתרים של טילים ניידים מוסתרים, עדיין נקודתי.

בגיליון שיצא לאור בלונדון דיווח אתמול העיתון "א-שרק אל אווסט" כי סעיד, בנו הבכור של אוסאמה בין לאדן ירש את מקום אביו בהנהגת ארגון "אל קעידה". בכך מתחזקת ההערכה כי אוסאמה בין לאדן נהרג או נפגע קשה בהפצצות האמריקניות באפגניסטאן.

העיתון ציין כי "סעיד עוסאמה בין לאדן אינו מוכר מחוץ לארגון 'אל קעידה'".
