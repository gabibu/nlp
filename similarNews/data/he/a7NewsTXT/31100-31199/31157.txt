

בשיתוף עם ארגוני טרור נוספים תכנן סלאח שחאדה, שחוסל לפני שבוע בהפצצת חיל האוויר, שישה פיגועים שיתבצעו באותו זמן בשטחי ישראל, וכן היה בתהליך של הכנת מגה פיגוע. את הדברים אמר שר הביטחון בנימין בן אליעזר בהופיעו אתמול בפני ועדת החוץ והביטחון של הכנסת. עוד אמר בן אליעזר כי המידע המודיעיני שהיה בידי ישראל לפני ההפצצה הצביע על כך ששחאדה שוהה בבניין עם שני פעילי חמאס בלבד.

לדבריו, השימוש בפצצה במשקל טונה נעשה מפני שמטיבה פצצה במשקל שכזה פגיעתה מדויקת יותר מפגיעתן של פצצות קלות יותר. במהלך הדיון תקף יו"ר הוועדה ח"כ חיים רמון את בן אליעזר ואמר כי ההפצצה טרפדה את הסכם הפסקת האש, שהתגבש, לטענת רמון, בקרב מחבלי התנזים. המסמך היה אמור לכלול גם קריאה לארגונים נוספים להפסיק את הטרור, טען עוד רמון, ובסוף הישיבה אמר לכתבים כי עותק של המסמך נמצא בידיו. הוא האשים את מערכת הביטחון כי "או שלא ידעה או שהתעלמה מהמסמך. הם אפילו לא קיבלו אותו זה בעירבון מוגבל", אמר, והוסיף כי מדובר בהכרזה חד צדדית על הפסקת אש, שהחידוש שבה הוא שהיא, לטענתו, "בלי ידיעתו" של ערפאת.

בתגובה על פרשת המסמך אמר קצין אמ"ן, שהופיע גם הוא בוועדת החוץ והביטחון: "ראינו כמה נסיונות להגיע להבנה עם החמאס והתנזים. הנסיונות לא הגיעו למיצוי, וגם לא היו קרובים לכך". עוד אמר הקצין כי גם החמאס וגם התנזים לא היו מוכנים להפסקת הטרור. יתר על כן, ציין הקצין: הדיון נערך בקרב דרגים פוליטיים וללא הסכמת דרגי השטח, ולהערכתו הוא נועד אך ורק לשיפור תדמיתם של ערביי הרש"פ בדעת הקהל העולמית.

קצין אמ"ן הוסיף כי על פי תמונת המודיעין בשל נוכחות צה"ל בשטחים מתקשים כל ארגוני הטרור להוציא פיגועים אל הפועל, ולכן הם ינצלו כל "חלון הזדמנויות" של הקלה בעוצר כדי להפיק את זממם. עוד מסר הקצין כי באשר לביצוע הרפורמות ברשות הפלשתינית אין כל התקדמות מעשית.

באשר למסמך שהזכיר רמון אמר בן אליעזר כי למעשה היו שתי יוזמות להפסקת אש. זו של הפאתח'-תנזים, שכאמור, ניהל אותה הדרג הפוליטי של הארגון והיא לא זכתה להסכמת המחבלים שבשטח. יתר על כן: הם אף הביעו התנגדות לניסיון, וכעס עליו, אמר בן אליעזר. יוזמה נוספת הייתה זו של נביל שעת', שניהל מגעים להפסקת אש בין הרש"פ לבין החמאס. בן אליעזר אמר כי חיסולו של שחאדה למעשה לא טרפד את ההסכם משום ש"לא הושג הסכם והוא לא היה על סף הסכמה, וכן שחאדה כלל לא היה אמור להיות חלק ממנו".

העיתון הקטארי אל-ווטאן דיווח כי במפגש שנערך בין שליחים איראניים לבין אנשי החמאס דחקו האירניים בחמאס לנקום את מותו של סאלח שחאדה, וזאת בתמורה לקבלת סיוע כלכלי. כך מציין אתר NFC. מותו של שחאדה הוא מכה קשה לארגון החמאס, והיעדרו מקשה על ביצוע פיגועים ועל מימונם, שכן, לדברי שר הביטחון, יחד עם שחאדה הושמד סכום של 150,000 דולרים שהיה ברשותו, ושהיה מיועד למימון פעולות אלו.
