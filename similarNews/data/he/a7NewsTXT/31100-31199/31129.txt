

שופטת בית הדין האזורי לעבודה בתל אביב, עליה פוגל, קבעה בפסק דין תקדימי כי קופת חולים מאוחדת תממן ניתוח להשתלת מח עצם בחולה סרטן האשכים.

כתבת עתי"ם מוסרת כי האיש, בן 42, חלה בסרטן האשכים והטיפול שניתן לו נכשל. על פי חוות דעת שהובאה בפני בית הדין, ע"י פרופ' ראובן אור מהמחלקה להשתלת מוח עצם בבית החולים הדסה עין כרם בירושלים, טיפול בהשתלת מוח עצם מסוגל לרפא את המחלה.

לחולה, שאין בידיו ובידי משפחתו האמצעים לשלם מכיסו עבור הטיפול היקר, נערכה בדיקה ונמצאה התאמה בין מוח העצם שלו ושל אחיו, שיכול לכן לתרום לו מוח עצם ולהציל את חייו. אלא שקופת החולים סירבה לממן את הניתוח, שעלותו כ-200 אלף שקלים, בטענה שאינו כלול בסל התרופות.
