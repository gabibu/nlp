

חייהם של פגים בבית החולים מאיר בכפר סבא היו אתמול בסכנה במשך 10 דקות. עבודות חשמל שהתבצעו באותו זמן גרמו לניתוק דוקא במערכת הגיבוי של מערכת החשמל ובשל כך נותקו האינקובטורים ומכשירים נוספים בפגיה.

מנהלת מחלקת הפגים בביה"ח מאיר בכפר סבא, ד"ר ציפי דולפין אמרה כי "תיקון לא מוצלח בכבל חשמל בביה"ח" גרם לתקלה באספקת החשמל, והזרם לחדר הטיפול הנמרץ בפגיה נותק למשך עשר דקות, שם היו עשרה פגים". לדבריה האינקובטורים נותקו מהחשמל, אך כיוון שמשך הזמן של ניתוק החשמל היה קצר, הדבר לא השפיע על מצבם של הפגים בחדר לטיפול נמרץ.

היא הוסיפה שחום גופם של הפגים לא נפגם משום שהם לבושים חלקית בתוך האינקובטור. כמו כן במשך אותו זמן המשיכו הרופאים למדוד את דופק גופם של הפגים בעזרת בסטטוסקופ.

למרבה המזל, לא נותק זרם החמצן לאינקובטורים בהם היו הפגים שנזקקו לחמצן, ומערכת ההנשמה המשיכה לפעול על סוללה, סיפרה, וכך גם מכשירי העירוי. רק המוניטורים עצרו את פעולתם.

"סך הכל היה רגע מאוד מרגש ומאוד מתוח", אמרה.

ביה"ח פתח בחקירת התקלה.
