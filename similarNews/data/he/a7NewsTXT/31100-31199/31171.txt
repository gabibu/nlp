

90 בני אדם נפצעו, 6 מהם באורח אנוש, כאשר רכבת נוסעים סטתה מהמסילה לא הרחק מוושינגטון הבירה, מסרו מקורות בצוותי ההצלה שהגיעו למקום.

6 נוסעים נלכדו בין הריסות הקרונות שהתהפכו, אולם חולצו כשעה לאחר האסון, נמסר. עוד דווח מטעם חברת "אמטראק" כי 11 מ-13 הקרונות התהפכו.

הרכבת, בה היו 161 נוסעים ו-12 אנשי צוות, הייתה בדרכה משיקאגו וירדה מהמסילה ברובע המגורים קנסינגטון במדינת מרילנד, כ-16 ק"מ צפונית לתחנת הרכבת המרכזית של וושינגטון.

רכבות הנוסעים האמריקניות מופעלות על ידי החברה הממשלתית "אמטראק", אולם המסילות מתוחזקות על ידי חברה פרטית, CSX קורפ.דובר CSX אמר כי המסילה נבדקה בערב שלפני התאונה, והוסיף כי שעות ספורות קודם לכן עברה במקום רכבת משא עמוסה ב-9,100 טונות מטען.

בכיר לשעבר במנהל הבטיחות לתחבורה, פיטר גולץ, אמר כי ייתכן שהתאונה נגרמה עקב החום הרב. לדבריו, "מדובר בתופעה שאינה חריגה"."זה קורה עשרות פעמים ברחבי המדינה, וגורם לסטיות קלות במסילות צדדיות", אמר גולץ לכתב רשת הטלוויזיה CNN. "מדובר בפיסיקה בסיסית ביותר. גופים מתחממים ומתרחבים, ועם ההתקררות, מתכווצים. זה קורה בעיקר במסילות ברזל מרותכות", הסביר גולץ.
