

בגבול הצפון שיגרו אתמול מחבלי החיזבאללה פגזי נ"מ בשלושה מטחים. הנפילות נשמעו היטב ביישובים הישראליים, אולם איש לא נפגע, ולא נגרם נזק. האש כוונה לעבר מטוסי חיל האוויר שטסו באזור.

אתמול הסיר צה"ל את העוצר מעל טול כרם וחברון לצורך הצטיידות התושבים שם במזון. העוצר מעל קלקיליה הוסר ללא הגבלת זמן, וכוחותינו נפרסו מחוץ לעיר.

אתמול השליכו מחבלים מטען חבלה לעבר כוח צה"ל בעיר ג'נין. כתבנו קובי פינקלר מסר כי אין נפגעים.

בכפר יאטא לכדו כוחות צה"ל ערבי שעל פי החשד היו מעורב בפיגוע הרצחני בצומת זיף ביום שישי. עדיין אין יודעים אם הוא בעצמו השתתף ברצח.

בגבול ישראל-מצרים ירו מחבלים לעבר מוצב צה"ל באזור. איש לא נפגע, והחיילים השיבו אש אל מקורות הירי.

סמוך ליישוב ניסנית בצפון חבל עזה הבחינו כוחות צה"ל בדמות חשודה. לאחר בדיקה התברר כי מדובר בדחליל ממולכד אשר בסמוך לו הוצבו ארבעה משגרים של טילי נ"ט. מטען החבלה, במשקל 50 ק"ג, שהוצמד לדחליל, פוצץ באופן מבוקר.

בתקרית אחרת סמוך למחסום ארז הפעילו מחבלים מטען חבלה גדול לעבר טנק של צה"ל. לא היו נפגעים, ולא נגרם נזק.

סמוך ליישוב נווה דקלים הבחינו אתמול כוחותינו בחוליית מחבלים המנסה לירות פצצות מרגמה לעבר היישוב. כוחותינו פתחו לעברם באש והרגו לפחות אחד מן המחבלים. גורמים ערביים מסרו כי מדובר בחוליה של החמאס.

סמוך לאלי-סיני בחבל עזה עלה טנק של צה"ל על מטען. סוכנות "קול רינה" מסרה כי איש לא נפגע.

