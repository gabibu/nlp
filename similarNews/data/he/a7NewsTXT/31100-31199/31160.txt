

בחודשים האחרונים הגבילה ירדן את כניסתם של ערביי הרש"פ לשטחה, מחשש כי ישראל תגרש ערבים משטחי יש"ע לירדן.

בקיץ עלה מספר הפלשתינים שרצו לנסוע לירדן לביקורי קרובים. מאות המתינו במעבר הגבול הסמוך ליריחו בתנאים תברואתיים קשים, ואחדים מהם מחכים כבר עשרה ימים.

ירדן, מצדה, הגיבה על תלונותיהם של ערביי הרש"פ על העיכובים בשיגור האשמות כלפי ישראל. "כל עיכוב או הגבלה מקורם בצד הישראלי", אמר שר ההסברה הירדני מוחמד עדואן, שדבריו צוטטו ביום שני ביומון "אל דוסתור". ישראל היא שמפקחת על הגבולות ועל נקודות המעבר בעזה ובאזור יו"ש, וזאת על פי ההסכמים עם הרש"פ.

בדבריו אלה הגיב עדואן על הצהרה שפרסם ביום ראשון הממונה על נושא העבודה ברש"פ חסן חאטיב. בהצהרתו אמר חאטיב כי משלחת ערבית רמת דרג אמורה להגיע בימים הקרובים לעמאן כדי לדון בהגבלות שהוטלו על כניסת הערבים לירדן.

"בימים האחרונים בחנו את הפרשה מחמוד עבאס וג'מיל טאריפי", אמר עדואן. "אנו נותנים עדיפות לפלשתינים מהגדה המערבית המחזיקים ב'תעודות צהובות' (בעלי אזרחות ירדנית) או ב'תעודות ירוקות' (דרכונים זמניים), וכן לסטודנטים, לחולים, לעובדים מחו"ל ולאנשים המגיעים מסיבות הומניטריות", אמר השר הירדני.
