

שר הבטחון סקר היום (ב') בפני וועדת החוץ והבטחון של הכנסת את תוצאותיה והשלכותיה של פעולת חיסולו של רב המחבלים סאלח שחאדה. לדברי שר הבטחון שחאדה עסק כל העת בטרור ובעת חיסולו עסוק היה בתכנון של 6 פיגועים גדולים בו זמנית. כמו כן הוסיף שר הבטחון כי שחאדה שקד על הכנת "מגה   פיגוע" וזאת בשיתוף עןם ארגוני הטרור האחרים.

בישיבת הוועדה התפתח עימות בין שר הבטחון לבין ח"כ חיים רמון אשר תקף את מערכת הבטחון על דרך התנהלותה בפרשת חיסולו של שחאדה. לדברי רמון ידעו במערכת הבטחוון על "הסכם" שהושג כביכול בין ארגוני הטרור על הפסקת פיגועים ובחרו להתעלם מכך. בתגובה אמר שר הבטחון כי לא היה ידוע אז ולא ידוע לו כעת על מגעים שהתקיימו או מתקיימים בין הרש"פ לארגוני הטרור בדבר הפסקת הטרור.

שר הבטחון הסביר את הצורך בשימוש בפצצה בת טון חומר נפץ בכך שפצצה זו מדוייקת בהרבה מן הפצצות הקלות יותר וכן שישנו בטחון רב יותר כי יושגו מטרות ההפצצה. עוד הוסיף בן אליעזר כי חיל האוויר השתמש במהלך השנתיים האחרונות ב   47 פצצות בנות טון וב   30 פצצות בנות חצי טון.

בהתייחסו למצב בגבול הצפון אמר בן אליעזר, כי ארגון החיזבאללה מעוניין לבצע פיגועים ולגרור את ישראל להסלמה בגיזרה." הם מעוניינים להיות במרכז תשומת הלב העולמית ולהפגין אהדה לפלשתינים", אמר בן אליעזר. שר הבטחון אמר, כי הוא מקווה, שהסורים והחיזבאללה יבינו את המסרים שישראל העבירה להם לאחרונה. "אנחנו לא ניזום הסלמה, אבל אנחנו נערכים לכל הסלמה", סיכם בן אליעזר.

קצין אמ"ן אשר הופיע אף הוא בפני הוועדה התייחס לפרשת המסמך ואמר: "ראינו כמה נסיונות להגיע להבנה עם החמאס והתנזים, הנסיונות לא הגיעו למצוי ולא היו קרובים לכך". לדברי הקצין גם החמאס וגם התנזים לא היו מוכנים להפסקת הטרור, מה עוד שהדיון התנהל בדרגים הפוליטיים ולא בדרגי השטח, שלא הסכימו לשום דבר. להערכת קצין אמ"ן, המגעים נעשו כדי שהפלשתינים יוכלו לזכות בנקודות בדעת הקהל העולמית.

קצין אמ"ן אמר במהלך הסקירה שלו לוועדת החוץ והבטחון של הכנסת, כי הפגיעה בשחאדה אמורה לפגוע בתשתית החמאס בעזה וביהודה ושומרון." התברר, כי שחאדה ביסס תשתית יעילה בעזה, והוא היה בדרך לבסס תשתית טרור דומה גם ביהודה ושומרון. בישראל סבורים, כי שחאדה הוביל את הקו הקיצוני בחמאס, והוא לא ראה שום צורך להגיע להבנה עם הרשות הפלשתינית להורדת הפיגועים", הוסיף הקצין.

קצין אמ"ן הוסיף, כי על פי תמונת המודיעין, כל ארגוני הטרור מתקשים להוציא פיגועים בשל נוכחות צה"ל בשטחים והם ינצלו כל חלון הזדמנויות של הקלה בעוצר כדי להוציא אותם לפועל. עוד מסר הקצין, כי אין התקדמות מעשית בביצוע הרפורמות ברשות הפלשתינית.

קצין מחטיבת המבצעים מסר בסקירה, כי מאז תחילת האינתיפאדה נהרגו 583 ישראלים, מתוכם 404 אזרחים ו-179 אנשי כוחות הבטחון. כמו כן נפצעו 4293 מתוכם 3059 אזרחים ו-1234 אנשי כוחות הבטחון.

