

תושבי איתמר מותחים ביקורת קשה על תפקוד כוחות הבטחון בעקבות חדירת המחבל הלילה לאיתמר, פיגוע שלישי בחודשיים האחרונים. המפקד האזרחי של היישוב, ניצן ימין, אומר כי אלמלא תושייתם של בני המשפחה שהותקפה, היה מתרחש אסון כבד.

לדבריו מספרם של חיילי צה"ל המאבטחים את איתמר קטן מאוד, הם עסוקים במגננה בלבד ושיטות האבטחה שלהם גלויות לעין האויב.

ימין סיפר כי המחבל שחדר לאיתמר היה מוסווה היטב. הוא פרץ לחדר הילדים של בית משפחת מימרן, ועבר ממיטה למיטה שם במטרה לרצוח אותם אחד אחד, אולם לרוע מזלו כל שמונת ילדי המשפחה שוהים כעת בחופשה מחוץ ליישוב.

אחר-כך פנה לתקוף את ההורים, אך אלה התגברו עליו וחיסלוהו. הבעל, דוד שנפצע באופן בינוני, והאישה, אורנה, שנפצעה קל, הוחשו לבית החולים בילינסון בפתח תקווה.
