

שני אחים תושבי כפר תפוח, מרדכי ושלמה אדסר הי"ד, נרצחו בכפר ג'מעין שמצפון לאריאל. שני האחים נכנסו במשאית סולר לכפר למטרת מסחר. בשעה 11:15 לערך, זמן קצר לאחר שהיגיעו למקום, נורו השניים ממארב של חולייה של שני ערבים שהמתינה להם ליד מפעל בטון שבפאתי הכפר. הרצח בוצע לעיני תושבים רבים של הכפר שהיו נוכחים במקום.

האחים אדסר היו חמושים בתת מיקלע, ואולם לא הספיקו לעשות בו שימוש נגד רוצחיהם.

על פי עדויות תושבי ג'מעין, שני הרוצחים רעולי הפנים נמלטו מהכפר זמן קצר לאחר ביצוע הרצח.

מזה תקופה ארוכה מקיימים האחים אדסר הי"ד קשרי מסחר עם תושבי ג'מעין. ככל הנראה ניצלו הרוצחים עובדה זו והטמינו להם מארב שתוכנן בקפידה.

הכפר ג'מעין נמצא באזור המכונה "שטח B" דהיינו האחריות הביטחונית במקום היא של צה"ל באופן בלעדי, והכניסה אליו מותרת.

בעקבות הרצח הכפול מבצעים כוחות הביטחון בכפר ובסביבתו סריקות נרחבות תוך חקירת עדי הראיה. גופות הנרצחים הועברו למשטרת שומרון.

גדודי חללי אל אקצה של הפתח' בראשותו של יאסר ערפאת הודו בצהריים כי הם ביצעו את הרציחות בכניסה לג'מעין.

מהכפר ג'מעין יצאו בעבר מספר חוליות מחבלים, וביניהם גם החוליה שביצעה את הפיגוע בעמנואל וחוליות אחרות שביצעו פיגועי ירי בכביש תפוח אריאל.

מהתגובות לרצח

בעקבות הפיגועים בשומרון ובירושלים קרא היום ועד רבני יש"ע לממשלת ישראל לא לעמוד מנגד ולהגן על אזרחי המדינה.

"מעשי הטרור המתגברים מחייבים את ממשלת ישראל להתנער ולא לעמוד מנגד על דם אזרחיה הנשפך". הרבנים דורשים לתת הנחייה ברורה לכוחות הביטחון להרוס מייד את ביתו של כל מחבל שנתפס לאחר פיגוע, או בדרך אליו. עוד הם דורשים לגרש מביתם כל בני משפחתם של המחבלים התומכים במעשיהם.

כתבת עתי"ם טל ימין מוסרת כי ועד רבני יש"ע דורש מהממשלה לנקוט בכל אמצעי הנדרש בעת מלחמה למגר את הטרור עד תום ולהשאיר את הריבונות הישראלית המוחלטת בכל מקום. "צעדים כאלה ישיבו את הביטחון לאזרחים ובוודאי גם יתרמו להתייצבותה ולעליתה של כלכלת המדינה", לשון ועד רבני יש"ע.
