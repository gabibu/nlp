

בית ילדותו של חתן פרס נובל לשלום, אלי ויזל, נפתח היום ברומניה והוכרז כמוזיאון, בנוכחותו של ויזל עצמו, נשיא רומניה יון אליאסקו, ודיפלומטים מארה"ב וישראל המשרתים ברומניה.

המוזיאון החדש של אלי ויזל, שנתרם על-ידי ממשלת רומניה לעיר סיגטו מארמאטיה, בצפון-מערב המדינה, יציג נתונים על ויזל והתרבות היהודית באיזור.

ב-1939, מנו יהודי רומניה 800,000 נפשות, וחציים נרצח על ידי הנאצים. היום נותרו ברומניה פחות מ-14,000 יהודים. ויזל ומשפחתו גורשו מסיגט על-ידי הפשיסטים ההונגרים ב-1944, למחנה ההשמדה אושוויץ. ויזל איבד שם את הוריו ואת אחותו.
