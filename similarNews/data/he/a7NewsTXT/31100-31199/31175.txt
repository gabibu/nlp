

אתמול והבוקר העיד מפכ"ל המשטרה לשעבר רב ניצב יהודה וילק בפני ועדת אור. בעדותו זו תקף וילק את המנהיגות הערבית בגליל בעת אירועי המהומות. וילק אמר כי "המנהיגות נעלמה" וציין כי זאת על אף שבמסגרת ההכנות להמשך התפתחות האירועים הצפויה, נפגש עם נכבדים ערבים רבים כבר בתחילת המהומות, אולם אלה נעלמו כשהוצרכו להרגעת הרוחות.

באשר לטענות שלפיהן לא צפה את העומד להתרחש ולא הכין את שוטרי המחוז כיאות, אמר וילק כי "איש לא ציפה שציבור שלם יצא נגד תשתיות, ישרוף, יהרוס וינתץ כל סממן של שלטון. זה לא היה התרחיש של השב"כ, המשטרה או הדרג המדיני".

בין "החשדות" שבעקבותיהן מעיד וילק תחת אזהרה גם החשד כי הוא היה מי שהורה על פתיחת ציר נחל עירון. בתגובה על כך שלל את המיוחס לו בעניין הזה. וילק סיפר על התלבטותו באותם ימים "לא יעלה על הדעת ש-20 פרחחים יסגרו ציר ראשי ומצד שני יש צורך לנהוג באיפוק".

כמו כן, נדרש וילק לשאלת השימוש בצלפים וטען כי ניצב אליק רון לא יידע אותו על הפעלת צלפים ולכן לא ידע על כך. לדבריו, דיווח זה הובא לידיעתו רק כעבור שבועיים. את הדברים אמר וילק אף על פי שכבר באותו ערב בו נעשה השימוש בצלפים שודרה כתבה ב"מבט" בערוץ הראשון של הטלוויזיה ובה פורסמה עובדה זו. בעניין זה אמר הבוקר השופט תיאודור אור לוילק כי "לא מתקבל על הדעת שאתה נמצא עם אליק רון, נוסע איתו, טס איתו במסוק והוא אדם שאינו נרתע מלדווח. אתם יחד, ואתה לא ידעת על הצבת הצלפים".

בתגובה אמר וילק לשופט כי הוא "מעיד בשבועה, ואיש לא יוכל להטיל ספק באמינות הדברים שאמרתי".

בדבריו ציין וילק כי עם התעצמות המהומות פנה לממשלה ולשב"כ להתייעצות בדבר האופן שבו אפשר יהיה לסיים את האירועים ללא נפגעים נוספים.

את רמת המהומות הגדיר וילק כשוות ערך לעוצמת אירועי האינתיפאדה ביש"ע.

עדותו זו של וילק היא העדות האחרונה של קצין משטרה. בשלב הבא של שמיעת העדויות יזומנו לעדות נוספת ראשי המערכת הפוליטית באותה תקופה: ראש הממשלה באותם ימים אהוד ברק וח"כ שלמה בן עמי, מי שהיה אז השר לביטחון פנים. כמו כן, יזומנו ח"כים ערביים וראש הפלג הצפוני של התנועה האיסלאמית ראאד סלאח.
