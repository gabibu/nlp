

יותר ויותר קיבוצים בצפון עוברים מהפיכה אידיאולוגית וקולינרית ומכשירים את חדרי האוכל שלהם. זאת בשל רצונם של הקיבוצים לשקם את מצב תיירות הפנים ולקלוט את התיירות הדתית. לאחרונה הוכשר המטבח בחדר האוכל של קיבוץ דן באצבע הגליל, אחד ממעוזי השומר הצעיר. בחדר האוכל נתלתה תעודת כשרות ומשגיח כשרות מונה למקום.

מדובר ביוזמה משותפת של ראשי הקיבוץ ושל רבה הראשי של קריית שמונה הרב שלום לוי. המניע להכשרת חדר האוכל היה כלכלי. לדברי חברים בקיבוץ, התיירים הפסיקו לפקוד את המסעדה המקומית, והמשק איבד הכנסה חשובה. הכשרת חדר האוכל והפיכתו למסעדה כשרה החלה להחזיר למקום תיירים דתיים וחרדים, שדרשו תעודת כשרות. כמו כן על דלתות חדר האוכל הותקנו מזוזות. בכיור הוצבה נטלה לנטילת ידיים, ומשגיח כשרות מסתובב במטבח.

היום אפשר לראות חברי קיבוצים עם מכנסיים קצרים ובגדי עבודה סועדים בחדר האוכל לצד קייטנים דתיים ומתנחלים חובשי כיפה. "איש מהקיבוץ לא הרים גבה. לא שינינו דבר מאורחות חיינו. לא לבשנו ציציות ולא התחלנו להתפלל. הכשרנו את חדר האוכל ממניעים כלכליים לרווחת החברים", אמר עמירם אפרתי, מזכיר קיבוץ דן.

גם בקיבוץ מלכייה הכשירו את חדר האוכל, וקיבוצים נוספים לוטשים עין לעבר הקייטנים הדתיים, הממלאים היום כל צימר וחדר אירוח פנוי בקיבוצים ובמושבות בצפון.

אהרון דומב, דומפה, מנכ"ל משרד התיירות, דיבר אתמול על מצבה של תיירות הפנים ואמר כי אכן ניכר בה גידול משמעותי. לדבריו, באילת יש 87% תפוסה מתיירות פנים, ובירושלים בנתניה ובתל אביב 50% תפוסה.

הוא ציין כי משרדו מתמודד עם תופעה כלל עולמית של ירידה בתיירות, וכי ההדגש הושם על פנייה לתיירות היהודית ולהדגשת ייחודה של ישראל. לדבריו, בעבר הציעה ישראל שירותי תיירות רגילים, שכמותם אפשר למצוא בכל מקום בעולם, אבל "ירושלים ומצדה יש רק אצלנו", ואת זה צריך לשווק אמר אהרון דומב.
