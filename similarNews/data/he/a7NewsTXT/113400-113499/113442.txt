

הכנסת האריכה בעוד 3 חודשים צו המונע התאזרחות פלשתינים באמצעות נישואים לערבים אזרחי המדינה. ח"כ סער אמר כי חובתה הכפולה של הכנסת היא להגן על בטחון אזרחי ישראל ו"לקיים כאן מדינה יהודית".

ברוב של 38 תומכים ו-9 מתנגדים האריכה הכנסת בעוד 3 חודשים את תוקפו של הצו "חוק האזרחות והכניסה לישראל", המונע התאזרחות פלשתינים באמצעות נישואים לערבים אזרחי המדינה. יו"ר הקואליציה, ח"כ גדעון סער, אמר במליאה: כי מדובר בדילמה פשוטה מאד, "כאשר הנתונים שהביא שירות הבטחון הכללי בפני ועדת הפנים של הכנסת מצביעים על כך שלתהליך איחודי המשפחות היתה השפעה ישירה על פיגועי הטרור בתחומי מדינת ישראל ובהיקף משמעותי".

הוא הוסיף כי הדיון של "חברים כאן באגף השמאלי של הבית" מנותק לגמרי מעמדות הציבור "הן בנושא הבטחוני והן בנושא הדאגה לעתידה היהודי של מדינת ישראל. ..אין כאן נושא של עם שאיתו אנו מקיימים יחסי שלווה שלום ורעות", אמר.

סער ציין כי מדובר בחובה כפולה: להגן על בטחון אזרחי ישראל ו"חובה לקיים כאן מדינה יהודית", וכי אין מדינות הסובלות ממצב בטחוני כמו זה שממנו סובלת ישראל, ושאינן מגבילות את ההגירה לתחומן.
