

עילת ההצבעה בצרפת נגד החוקה האירופית היא להבטיח את שוק העבודה הצרפתי מפני זרים וכמחאה נגד ממשלתו של שיראק. מעריך ומבאר עו"ד ד-פה ביומן ערוץ 7. "שיראק לא יתפטר", הוא מעריך.

בשיחה עם יומן הצהריים של ערוץ 7 מבהיר עורך הדין ז'ואל ד-פה את מניעי האומה הצרפתית להתנגדות לחוקה האירופית, כפי שהתברר במשאל העם אתמול. לדבריו, מקור חששם של הצרפתים הוא הפחד מהתרחבותה של צרפת וקליטתם של זרים בתחומי ארצם.

"אנחנו תמיד מפחדים קודם כל מה יקרה לישראל, ואחר כך מה יקרה ליהודי צרפת ואירופה. בשביל יהודי אירופה זו לא תהיה מהפכה. הצרפתים החליטו לדחות את החוקה כי פחדו ממה שקורה: כשהכניסו את ספרד ופורטוגל, המדינות האלו גדלו, קבלו כסף, והצרפתים חיכו עד שהן תגדלנה. כעת הצרפתים מפחדים שזה יקרה שוב, אנשים יבואו לצרפת מארצות אחרות, יעבדו במחיר זול, וייקחו להם את העבודות".

"לפני כשנה היה סקר בצרפת והרוב תמך בחוקת האיחוד האירופי. השינוי במגמה שבגללו דחו הצרפתים את החוקה במשאל הוא שכעת אזרחי צרפת חוששים למקום העבודה שלהם. יש 10 אחוזי אבטלה בצרפת. אנשים רצו שהצבעה הזו תהיה בעצם נגד הממשלה - היא לא מספקת עבודה, פותחת את השערים לאנשים מחו"ל, זו ממשלה שאי אפשר להיות בטוחים שהיא פועלת לטובת הצרפתים. ההצבעה היתה נגד הממשלה ולא נגד אירופה. למרות שזה היה נגד רצונו של הנשיא שיראק - הוא לא יזוז ממקומו", אמר עו"ד ד-פה.

עוד העריך ד-פה כי "בקרוב נשמע בודאי שרה"מ מתפטר, ויכניסו שר חדש במקומו. אבל שיראק הוא נשיא שאומר מה צריך לעשות, והוא יישאר בתפקידו".
