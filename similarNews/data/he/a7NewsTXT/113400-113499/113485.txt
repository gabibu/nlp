

עט ביולוגי, תוכנה לזיהוי קולי, הן שתיים מתוך כ-500 פיתוחים מחקריים שיוצגו מחר (ד') בכנס פרוייקטים של הפקולטה למדעי ההנדסה באוניברסיטת בן-גוריון.


כ-500 פרוייקטים של תלמידי שנה ד' בפקולטה למדעי ההנדסה של אוניברסיטת בן-גוריון יוצגו ביום רביעי, בכנס פרויקטים של הפקולטה שיתקיים, לראשונה, לצד מפגש תעסוקה שיוזם דיקנאט הסטודנטים ובשיתוף ארגון הבוגרים.

דובר אוניברסיטת בן גוריון מוסר לכתבנו בדרום משה פריאל כי האוניברסיטה תקיים את כנס הפרוייקטים במסגרת מגמתה לבסס ולהרחיב את הדיאלוג בין האקדמיה ובין התעשייה, קשר זה הינו בעל פוטנציאל רב לשני הצדדים ובכוחו להביא ליצירת שיתוף פעולה ולחדשנות ומכאן להנעת גלגלי התנופה התעשייתיים והאקדמיים.

"הרחבת השיח והעמקתו הינה הזדמנות ייחודית לתעשייה להשפיע על המחקר וההכשרה בתחום ההנדסה בנגב, ליהנות מהון אנושי איכותי ולאפשר פריצות דרך להשגת יעדי רווחיות בתחומי העשייה העסקית. הפקולטה למדעי ההנדסה מקדמת את השקפת האוניברסיטה המשלבת את העולם האקדמי והאינטלקטואלי עם העשייה העסקית והתעשייתית ומברכת על שותפויות שמביאות עמן רוח של צמיחה וקידמה טכנולוגית" אומר דיקן הפקולטה למדעי ההנדסה, פרופ' יגאל רונן.

ראש מנהל הפקולטה למדעי ההנדסה, מירי ויז'ניצר, מסרה כי כנס הפרויקטים ההנדסיים כולל השתתפות של כל הסטודנטים משנה ד' והחוקרים בפקולטה מהמחלקות: הנדסת חשמל ומחשבים,הנדסת תעשיה וניהול, הנדסה ביו-רפואית, הנדסת ביוטכנולוגיה, הנדסת מערכות תקשורת, הנדסת מערכות מידע, הנדסת תוכנה, הנדסת מכונות, הנדסה כימית, הנדסת חומרים והנדסה גרעינית.הסטודנטים יציגו את פרוייקטי הסיום שלהם על גבי פוסטרים ובהרצאות.

בין הפרוייקטים שיוצגו נמצא רעיון לפיתוח של "עט ביולוגי" אישי, שנועד להתמודד בצורה יעילה עם הסיכונים הקטלניים של התקפת טרור ולוחמה ביולוגית עתידית. מדובר במכשיר יחידי וראשון מסוגו, המותקן במיכל מתכלה דמוי עט, שיהיה מסוגל לאבחן את הגורם הביולוגי המתקיף. המשתמש יהיה מסוגל לדגום טיפת דם מהאדם שנחשף לגורם הסיכון, או יאסוף טיפת מים מזוהמים באמצעות מחט הנסוגה בחזרה אל תוך מיכל ה"עט הביולוגי". מרגע זה, כל השלבים העוקבים של תהליך האבחון, שבדרך כלל מבוצעים על ידי טכנאים מיומנים במעבדה, יבוצעו באופן אוטומטי על ידי המכשיר דמוי העט, כאשר המשתמש מוגן לחלוטין מפני הדוגמא החשודה כמזוהמת. הפרוייקט יוצג על ידי סטודנטים מהמחלקה להנדסת ביוטכנולוגיה.

פרוייקט אחר- פיתוח של מערכת, 'מאסטרו', המשלבת בין רכיבי תוכנה קיימים בתחום אחזור המידע ורכיבי תוכנה לזיהוי קולי, במטרה להשיג פתרון שלם לחיפוש קולי באינטרנט, תוך שימוש במיקרופון ורמקול בלבד. פרויקט זה אמור להשתלב ככלי ניסויי במחקרה של ד"ר מירב טייב- מימון מהמחלקה להנדסת מערכות מידע בנושא תאונות דרכים.

יצויין כי הכנס מתקיים בשיתוף יריד התעסוקה. כתבנו מדווח כי המגמה היא לאפשר לאנשי תעשיית ההיי-טק להתוודע לעבודות הסטודנטים. "מדובר בסיום מכובד לשנת הלימודים האחרונה", אומר אחד הסטודנטים המציגים לכתבנו.
(ש)
