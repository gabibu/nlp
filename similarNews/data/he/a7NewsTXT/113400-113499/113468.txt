

נוער למען יהונתן פולארד ימחו על המשך מעצרו בכלא האמריקני ועל "הפקרתו" בידי ממשלת ישראל במהלך בחינת בגרות במתימטיקה שתתקיים ביום חמישי הקרוב.

כתבתנו רותי אברהם מוסרת כי ביום חמישי יגשו רבבות תלמידים לבחינת הבגרות במתימטיקה ופעילי "נוער למען פולארד" יוזמים מחאה כלל ארצית שבה יוסיפו הנבחנים בשולי הבחינה את הסיסמא: "שרון ולבנת נכשלתם בבחינה   הפקרת סוכן בשטח זה לא בא בחשבון!" .

הפעילים מזכירים כי לפני חג הפסח הועברה ללימור לבנת עצומה עליה חתמו אלפי תלמידים ובה ביקשו לקיים שעת מחנך על יהונתן פולארד עוד לפני "חג החירות" ה-20 שלו בכלא האמריקני.

לא רק שהבקשה לא נענתה אלא שהיא אף לא זכתה לשום תגובה, אומרים חברי הועד ומוסיפים:
"האם כך חושבת שרת החינוך לעודד תלמידים למעורבות במערכת"?
