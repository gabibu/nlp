

יושב ראש הקואליציה חבר הכנסת גדעון סער תוקף את דבריו של הרמטכ"ל יעלון לעיתון אשארק אל אווסט לפיהן ניתן להגן על ישראל גם לאחר נסיגה מרמת הגולן. "האמירה אינה אחראית ובלתי תקינה", אמר.

יו"ר הקואליציה חבר הכנסת גדעון סער מותח ביקורת על דברי הרמטכ"ל היוצא, משה יעלון כי ישראל יכולה לסגת מרמת הגולן. "אמירתו של הרמטכ"ל הינה בלתי אחראית מבחינה לאומית ובלתי תקינה כאשר היא נשמעת מפי הקצין הבכיר ביותר בצה"ל כשעודנו לובש מדים. על רמת הגולן הוחל החוק הישראלי והיא חלק בלתי נפרד ממדינת ישראל", כך מדווח כתבנו בכנסת אריאל כהנא.

לעומת דבריו אלה של סער בירך חבר הכנסת ברונפמן על הדברים ואמר כי "דבריו של הרמטכ"ל חשובים ביותר. הנכס האסטרטגי האמיתי של ישראל הוא הנורמליזציה עם העולם הערבי. הנרמול יתאפשר רק אם תהיה חזרה לגבולות 67".

נזכיר כי יעלון אמר לעיתון הערבי במסגרת ראיון פרידה מתפקידו כי ישראל תוכל להגן על עצמה גם מקו גבול חדש לאחר נסיגה מרמת הגולן. עם זאת הדגיש יעלון כי המהלך צריך להיות תלוי בפרטנר סורי רציני שכרגע איננו.

במהלך הראיון תקף יעלון את יו"ר הרש"פ אבו מאזן ואמר שהוא חסר נחישות והססן במהלכיו נגד הטרור. בכך מאפשר אבו מאזן לארגוני המחבלים להתחמש ולהתחזק באופן מהיר ומסוכן.
(ש)
