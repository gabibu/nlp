

אתמול הגיעו טייסים המיועדים לבצע את פינוי ישובי צפון חבל עזה, לפגישה עם תושבי אלי סיני. מזכיר אלי סיני לערוץ 7: "אמרתי לקציני צה"ל- קחו בחשבון כל אפשרות ביום הפינוי".



מזכיר הישוב אלי סיני, יניב בן חגי לוי, אמר ליומן ערוץ 7 כי לא מדובר בפגישה ראשונה בין הצדדים: "אני לא רואה בחברים הללו את הכתובת לטענות שלנו. הכתובת שלנו היא הממשלה. אין בלבי על הטייסים הללו, אני רק מרחם עליהם שניתנה להם פקודה כזו. היה בהם הרבה עצב ואמפתיה כלפינו. הם מטובי בנינו ואין לי נגדם דבר. נשאלתי על ידם, כמזכיר הישוב, כיצד אני מעריך שינהגו התושבים ביום הפינוי. אמרתי להם שאין לי יומרה לומר איך אני חושב שאנשים ינהגו ביום כה מסובך ודרמטי. אני לא יודע מי יכול לומר שכך ינהגו אנשים. זו יומרה חסרת הגיון. אמרתי להם שיקחו בחשבון כל אפשרות שניתן להעלות על הדעת. כי חוץ מהיום המורכב עצמו, צריך להוסיף את התנהגות הממשלה בימים שיבואו עד הפינוי, לכן אי אפשר לדעת איך אנשים יגיבו על כל אלו".

בן חגי לוי הוסיף כי הוא מצוי בהתלבטות קשה לגבי הצלחתו או כשלונו של הפינוי: "מצד אחד אני אומר הלוואי שצה"ל לא יצליח לבצע את הפקודה. מצד שני אני חושש מהיום שבו יביטו עלינו אויבנו ויראו שצה"ל לא מצליח למלא פקודה שהוא מקבל. איך שלא מסתכלים על הסיפור הזה - זה יוצא רע".

לגבי התנהגות התושבים בלאי סיני ביום הפינוי, אומר בן חגי לוי: "קהילתנו חזקה ומגובשת. ב95% אנו הולכים כאיש אחד, אבל בסוף כל אחד יקבל את ההחלטה שלו על ביתו ומשפחתו, האם להישאר עד הסוף, האם לצאת מהבית או להינעל בתוכו. אנו אופטימיים, מאמינים ומתפללים. אהבתנו למקום לא יודעת גבולות. מאז הפיגוע לפני שלוש וחצי שנים בישוב, בו נהרגו אסף ולירון, זה מאוד גיבש וחיזק את הקהילה. וגם כעת - כל מה שקורה מחזק אותנו, אנו רק רוצים להיות יחד, ומאמינים שבע"ה נישאר בבתינו".

