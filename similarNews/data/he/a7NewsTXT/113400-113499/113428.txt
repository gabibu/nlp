

במרכז שניידר נפתח בימים אלה חוג קראטה טיפולי, עבור ילדים המתקשים בתנועה, מוטוריקה, קשב ריכוז וקשיים חברתיים. הקראטה מתמקד באיכות התנועה, טווח התנועה, קואורדינציה, שמירה על יציבה ושיווי משקל, התארגנות הגוף במרחב, סימטריה בתנועה, ריכוז, קואורדינציה של יד-עין ומחייב מעקב אחר הוראות וחיקוי תנועות.

ממרכז שניידר מציינים כי הפעילות בקבוצה מאפשרת לילד ללמוד על גבולות הכוח שלו, לשמור על מרחק בינו לבין חבריו, לפתח שליטה עצמית ולפתח מיומנויות חברתיות.

כל ילד עובר אבחון ראשוני אצל הפיזיותרפיסטית לשם הערכת תפקוד מוטורי ומיומנות תנועה ולאחר מכן משולב בקבוצה המתאימה לו. "מטרת החוג הינה לצור סביבה מוגנת ונורמטיבית לילד, קבוצה אשר תקנה לילד סביבה תומכת ותאפשר לו להתנסות ללא חשש עם אתגרים מוטוריים, רגשיים וחברתיים" אומרת נילי ארבל , מנהלת השירות הפיזיותרפי במרכז שניידר "על פי מחקרים שנעשו, התערבות נכונה, כדוגמת הקראטה הטיפולי, מסייעת בטיפול במגוון בעיות כגון: בעיות מוטוריות, דימוי עצמי נמוך, מוטיבציה נמוכה לתנועה ופעילות בשל הקשיים בהם נתקל הילד, קושי ביוזמה ותכנון, תסכול שעלול לגרום לאלימות ונשירה ממסגרות החינוך. נמצא כי קיים שיפור גדול בתפקוד, בביטחון העצמי וביוזמה של הילדים. כך גם ניכר שיפור בהתמודדויות החברתיות שלהם, בהתנהגות, בלמידה וכן דווח על ירידה באלימות. ההדרכה להורים סייעה לשפר את הקשר בין ההורים לילדיהם וליתר הבנה של הקשיים בהם נתקל ילדם."


