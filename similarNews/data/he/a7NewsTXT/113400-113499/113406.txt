

בכלא מעשיהו ממשיכות לשבת 7 קטינות, שלא השתחררו מאז החסימה האחרונה בכביש גהה לפני שבועיים. אחת מהן, בת 16, יתומה שאביה נרצח בפיגוע ירי לפני ארבע שנים.


במסגרת גל המעצרים אתמול(א), לאחר חסימת כביש מס' 4, דווח על אלימות שוטרים קשה כלפי בנות. 2 עצורות במשטרת כפר סבא דיווחו כי הוכו על ידי השוטרים בתחנת המשטרה, אחת מהן נזקקה לטיפול רפואי לאחר ששוטר עיקם את ידה והטיח אותה על הרצפה.

בכלא מעשיהו ממשיכות לשבת כ-7 קטינות, שלא השתחררו מאז החסימה האחרונה בכביש גהה לפני שבועיים. אחת מהן, בת 16, יתומה שאביה נרצח בפיגוע ירי לפני ארבע שנים.

אימה, יעל, סיפרה בראיון ליומן ערוץ 7 כי בתה יצאה לפעולה בהסכמתה: "ערב קודם ישבנו בבית והיא סיפרה לי שהיא תלך לחסום עם כל הנוער. היא ביקשה ממני רשות, היה לי קשה, אך הסכמתי. בחסימה נעצרו שניים מילדיי, ואז אמרתי: 'אשריי שילדיי נתפסו על דברי תורה ולא על דברים בטלים'".

יעל מסבירה כי בתה לא שוחררה כיוון שהדבר תלוי בשופט שבפניו נערך הדיון: "בסך הכל כולם עשו את אותו מעשה, אך כל שופט החליט אחרת ונתן הקלות בהתאם למעשים. השופטת שלנו היתה חסרת צלם אנוש. הטענה שלה היתה שיש להעניש את ההורים ה'ברברים' שלא יודעים לחנך את הילדים שלהם. היא הטילה תנאי שחרור מגבילים: לא לצאת מהישוב לארבעה חודשים. זה דבר קשה מאוד לילדה בת 16, במיוחד שהיא יד ימיני ועוזרת לי בכל צרכי הבית - אני צריכה שהיא תצא לקניות, או ללכת עם ילד לרופא וכו'. את הרקע שלנו (רצח האב הי"ד) לא סיפרנו לשופטת, כי הילדה שלי עומדת בזכות עצמה. יש לה רצון לעשות למען המאבק".

האם הוסיפה כי היום יוגש ערעור לביהמ"ש המחוזי בענין. היא הוסיפה: "הבת שלי מרגישה שם טוב, היא דואגת כל הזמן רק שאני לא אשבר ושלא יהיה לי קשה. אין לנו אפשרות לביקורים. ביום חמישי היא הזדהתה כדי להיבחן בבגרות במתימטיקה, ורק השבוע אפשרו לי לתת לה מחשבון. השבוע היא תיבחן בכלא ונוסף על כך הבאתי לה גיטרה. הן יושבות שם יחד והלילה הצטרפו אליהן עוד 29 בנות, המורל בטח יעלה".

באשר לצפוי לאחר שחרור הבת, אומרת האם: "אחרי הבחינות היא תמשיך לחסום כבישים וביתר עוצמה. אני אומרת לה שצריך לשמוח שיש לנו בית סוהר וסוהרים משלנו, אבל אני בטוחה שהצעירים האלו יובילו במאבק הזה".

עמותת חוננו המסייעת לעצורים דיווחה כי בית משפט השלום בראשון לציון, האריך את מעצרם של כל 29 העצורים, שהפגינו אמש (א) נגד תוכנית הגירוש. מלבד אחד, כולם קטינים, ומתוכן 16 נערות.

המעצר הוארך ביומיים, ובזמן זה ישהו העצורים באגף עצורי ההתנתקות בכלא מעשיהו, שם כלואים מזה שבועיים כבר כעשרים עצורים ושבע עצורות. בדיון הודתה המשטרה כי בידיה רק קלטת וידאו שבה נקשרת שהייתם של החשודים באזור לחסימת הכביש, אך אין בידיה סיכומי חקירה כלשהם.
