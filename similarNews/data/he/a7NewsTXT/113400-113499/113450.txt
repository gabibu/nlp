

ועדת הכלכלה הורתה למש' התקשורת למצוא בתוך חודש פתרון עבור שירות 144 לסלולריים, בשיחת טלפון אחת. כמו כן לפעול להוזלת תעריפי שיחות ליוצאים לחו"ל.

ועדת הכלכלה הורתה למשרד התקשורת למצוא בתוך חודש ימים פתרון לשירות 144 עבור טלפונים ניידים, בשיחת טלפון אחת ללא צורך להתקשר לכל שלושת החברות. יו"ר הועדה דרש ממנכ"ל המשרד לפעול במשנה תוקף, יחד עם משרד החוץ,להוזלת תעריפי השיחות ליוצאים לחו"ל, ולדווח לוועדה בתוך חודש מהיום.

ועדת הכלכלה קיימה היום דיון מהיר בנושא תעריפי השיחות הסלולריות ליוצאים לחו"ל, שיזם ח"כ דוד טל. נציגי החברות הסלולריות טענו כי הם אינם בעמדת מיקוח מול חברות הענק באירופה ובארה"ב, הקובעות את תעריפי "הסכמי הנדידה" שהן גובות מתיירים. לדברי נציגי חברות פלאפון, סלקום ופרטנר, התעריפים הגבוהים נובעים מכך שכל שיחה מהסלולרי עוברת דרך מפעיל בינלאומי בארץ (בזק, ברק או קווי זהב), למפעיל בינלאומי בחו"ל, ומשם לחברת סלולרי בחו"ל.

סמנכ"ל הרגולציה של חברת פרטנר, עדי בירן, אמר כי הדרך היחידה להוזיל במעט את התעריפים מחו"ל היא לחתום על "הסכמי נדידה" עם מספר מפעילים בחו"ל ולפרסם את התעריפים השונים לבחירת הלקוח. לדבריו, המידע מפורסם באתרי האינטרנט של החברות הסלולריות ובדוכני המידע שפתחו, בשדה התעופה החדש.

מנכ"ל משרד התקשורת, אבי בלשניקוב, אמר כי בהתאם להחלטת הממשלה מאוגוסט 2004, הם פועלים יחד עם משרד החוץ מול האיחוד האירופי, העורך חקירה נגד החברות הסלולריות באירופה. לדבריו, העלויות הגבוהות הן בעייה כלל אירופית איתה מתמודד האיחוד בימים אלה.

ח"כ דוד טל (עם אחד) קבל על כי החברות הסלולריות אינן טורחות לידע את הציבור לגבי התעריפים בחו"ל, וכי לאדם הסביר אין מושג כמה הוא משלם על שיחה עד קבלת החשבון. הוא אף מתח ביקורת על החברות הסלולריות שאינן טורחות לידע את הציבור לגבי שירות המודיעין למספרים סלולרים אותו חייבם משרד התקשורת לספק ללקוחות בחינם: "אתם שולחים לי עשרות הודעות SMS מיותרות. מדוע שלא תשלחו לי פעם בחודש גם את מספר החינם של שירות המודיעין?"

אצבע מאשימה בנושא הפנתה ראש אגף רגולציה בפלאפון, שרון פליישר, לעבר משרד התקשורת לטענתה סיכל יוזמה פרטית להקמת מוקד למספרים סלולרים בתשלום, וחייבם לספק בשיחת חינם את מספרי הטלפון של חברת פלאפון בלבד: "אין לי אינטרס לספק את המספר כדי שיתקשרו אלפי לקוחות שיחפשו מספר של חברת סלולאר אחרת וייצרו עומס על המערכת."

כאמור בתום הדיון הוחלט כי על משרד התקשורת למצוא בתוך חודש פתרון שיאפשר ללקוחות לברר מספר טלפון סלולרי בשיחת טלפון אחת ולא יאלצו להתקשר לכל שלוש החברות.
בנוסף דרש ח"כ כהן ממשרד התקשורת לפעול במרץ, בשיתוף עם משרד החוץ, להוזלת התעריפים לשיחות סלולריות מחו"ל, ולהציג בפני הוועדה כל מסמך או פעולה שנקטו מול האיחוד האירופי, בנוגע להוזלת תעריפי "הסכמי הנדידה".

