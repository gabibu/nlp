

נציגי הרש"פ והפטריארך המודח אירינאוס עתרו לבג"ץ נגד המדינה בטענה שהיא מונעת גישה מנציגי הרש"פ למסמכים רשמיים למרות ייפוי כוח שקיבלו מאירינאוס עצמו.

במסגרת מאמציו להוכיח לאנשי הרשות הפלשתינית כי הוא ממשיך להתנגד למגעים כלכליים עם ישראל ועם יהודים, העניק הפטריארך היווני המודח, אירינאוס הראשון, ייפוי כוח לשלושה נציגי הרשות הפלשתינית, כדי להוכיח את דבריו. ייפוי הכוח מאפשר לשלושה לפשפש במסמכי הרשויות בישראל. כך יוכלו לוודא כי אין לו לאירינאוס כל קשר למכירת אדמות ומבנים לישראל וליהודים.

בצוות של הרש"פ עומדים עורך הדין ג'אווד בולוס (עורך דינו של מרואן ברגותי), עו"ד אליאס חורי ואמיל ג'רג'ועי. חברי הוועדה מונו על ידי אבו עלא והנהגת הרש"פ לבדיקת מהלכיו של אירינאוס.

השלושה ביקשו מאגף מס השבח במשרד האוצר לנבור במסמכים הנוגעים לעסקאות כלכליות כאלה ואחרות. זאת תוך כדי שהם מציגים את ייפוי הכוח שקיבלו מהפטריארך. תשובת אנשי מס השבח הייתה שבעקבות צעדי ההדחה הפנים-כנסייתיים של אירינאוס הרי שהמדינה אינה יכולה להתייחס למעמדו של איראינאוס כפטריארך בתוקף. כתבנו שמעון כהן מדווח כי התשובה הכעיסה אותם ואלה החליטו לעתור לבג"ץ יחד עם אירינאוס בטענה שהמדינה מצירה את צעדיו של הפטריארך.

העתירה הוגשה אתמול (ב') ובה נכללת טענה שמאחורי החלטת המדינה שלא לאפשר גישה לאנשי הרשות הפלשתינית למסמכים, עומדת מגמה לסייע לעמותות יהודיות הרוכשות אדמות ומבנים מגורמים שונים.

בכיר ביותר בכנסייה אומר לכתבנו כי ייפוי הכוח שהעניק אירינאוס לרשות הפלשתינית הוא בגדר "קטסטרופה" ויהיה "בכיה לדורות". זאת כיוון שהוא מעניק דריסת רגל חוקית רישמית למעורבות פלשתינית בנכסי הכנסייה וברשומותיה.

לדברי הבכיר מתכוונים אנשי הרשות הפלשתינית לנצל את ייפוי הכוח האמור לבדיקה של מסמכים הקשורים גם לתקופה שקדמה לכהונתו של אירינאוס, תקופתו של הפטריארך דאודורוס. כתבנו מציין כי את ייפוי הכוח קיבלו אנשי הרש"פ לאחר שהבהירו לאירינאוס כי לא יקבלו את ההדחתו מתפקידו אלא לאחר מסקנות הוועדה, שלא כירדנים שקיבלו את ההדחה מיידית. בכך הפכו את אירנאוס מעין "בן ערובה" בידיהם.

נזכיר כי אירינאוס טוען שהדחתו הרשמית מתפקידו, שבוצעה בשבוע שעבר בתורכיה על ידי בכירי הכנסיות האורתודוקסיות מהעולם כולו, אינה חוקית והוא עודנו פטריארך. זאת למרות בחירת הבישוף קורוניליוס לממלא מקומו של הפטריארך לימים שעד בחירת הפטריארך היווני אורתודוקסי הבא.

אתמול התקיימה ישיבה בין הפטריארך הנבחר קורוניליוס עם חברי הוועדה לבחירת הפטריארך החדש על מנת ליצור את התשתית לפתיחת מערכת הבחירות בכנסייה. כמו כן מונה עורך הדין משה ליפקה לפרקליט שילווה את מערכת הבחירות כולה.

(ש)
