

הממשלה מקימה עתה שני מרכזי סחר בסין בעלות כוללת של 2.5 מליון דולר כפלטפורמה לסיוע ליצואנים ישראלים, בעיקר לקטנים והבינוניים, להם אין יכולת לממן נציגות קבועה במדינה זו.

את דבר הקמת מרכזי הסחר מגלה ד"ר ירון זליכה, החשב הכללי באוצר במפגש עם תעשיינים צעירים חברי 'דור ההמשך' של התאחדות התעשיינים, בראשותו של יוסי אשכנזי, מנכ"ל דאקרים.

המפגש נערך בהשתתפותם של כ-50 תעשיינים.

ד"ר זליכה ציין, כי שני מרכזי סחר אלו יעניקו את כל השירותים הנדרשים ליצואן הישראלי ויקשרו בין אנשי הרכש הסינים לבין היצואנים הישראלים, יסייעו בפתיחת שווקים ועוד.

החשב הכללי באוצר הוסיף, כי מכיוון ישראל אינה חברה עדיין בארגון המדינות המפותחות (OECD) היה צורך לחתום על פרוטוקול פיננסי עדכני עם ממשלת סין. פרוטוקול שיגדיר את תנאי הסחר בין ישראל לסין, בתחום הביטוח, האשראי ועוד. פרוטוקול זה נחתם מחדש לפני כחצי שנה ע"י החשב.

במסגרת דבריו בפני התעשיינים סיפר עוד דוקטור זליכה כי הממשלה מכינה תוכנית להגדיל את מספר מקומות העבודה במשק ב-600 אלף עובדים, בעשור הקרוב, מ-2.4 מליון מועסקים כיום, לכ-3 מליון.

עוד אמר, כי הוא בעד תחרות חופשית מלאה וכי לדעתו על המפעלים להיות יעילים יותר, תוך הגדלת פריון ההון והעבודה וניצול היתרון התחרותי מול גורמים בינלאומיים. "כל אפליה מתקנת, חיובית או שלילית, איננה רצויה וכל התערבות ממשלתית איננה מקובלת", אמר ד"ר זליכה.

לדעתו, המסחר והשירותים מהווים גלגל תנופה מרכזי במשק, מבלי לזנוח את ענף היצוא, והם אלו שיביאו את הגידול הנדרש במספר מקומות העבודה במשק הישראלי.
(ש)
