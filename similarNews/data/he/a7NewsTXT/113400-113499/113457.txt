

המטה למען א"י דורש ממפקד כלא מעשיהו להבהיר בתוך 24 שעות מדוע הוכנסו קטינות העצורות בשל הפגנות נגד ההתנתקות לבידוד. המטה מזהיר: אם כליאתן בבידוד מנוגדת לנוהלים ולחוקים צפויים הסוהרים לתביעות אישיות.

המטה למען א"י דורש ממפקד כלא מעשיהו להבהיר בתוך 24 שעות מדוע כלואות בבידוד, קטינות העצורות עקב הפגנתן נגד ההתנתקות. המטה טוען כי מדובר ב"התעללות" שיש בה כדי לסתור את חוק יסוד כבוד האדם וחירותו.

במכתבה אל מפקד הכלא מזהירה שליחת המטה, עו"ד אפרת אור, כי אם יתברר שהאמצעים שננקטים כלפי הקטינות אינם עומדים בנהלים ובחוקים, צפויים "הסוהרים המתעללים להתבע אישית בנזיקין בסכום שלא יפחת מ- 20,000 ש"ח לכל יום בו שהתה כל קטינה בבידוד".

"הובא לידיעתנו כי הקטינות העצורות עד תום ההליכים בכלא מעשיהו, אשר נעצרו בהפגנה כנגד תוכנית ההתנתקות ביום 16/5/05 (להלן: "הקטינות"), הוכנסו בימים האחרונים לבידוד (צינוק). אנו דורשים בזאת לדעת מדוע הוכנסו קטינות אלו לבידוד וכיצד הדבר מתיישב עם תקנות סדר הדין הפלילי ... ועם עקרונות העל שמתווה חוק יסוד: כבוד האדם וחרותו. בשים לב לעובדה כי מדובר בקטינות תמימות, מבתים טובים, שאינן דמויות עברייניות, אשר זה להן מעצרן הראשון, ההכנסה לבידוד עלולה לגרום להן נזק נפשי כבד ולמעשה מהווה היא התעללות של ממש בקטינות", כותבת עו"ד אור לגנ"מ רמי עובדיה, מפקד כלא מעשיהו.

כאמור מפקד הכלא מוזהר כי אם בתוך 24 שעות לא יקבל המטה למען א"י הבהרות, תוגשנה תביעות נזיקין אישיות נגד הסוהרים המעורבים "בסכום שלא יפחת מ- 20,000 ש"ח לכל יום בו שהתה כל קטינה בבידוד".
