

יו"ר שינוי יוסף לפיד בכנס לשכת עו"ד: יש "לנקות את האורוות הפוליטיות". במושב שעסק בשחיתות במרכזי מפלגות שאל לפיד: מה יכול להיות יותר מושחת מהתפקדות עובדי חברת חשמל עבור בן אליעזר בהיותו השר הממונה?

שר המשפטים לשעבר ויו"ר שינוי התייחס במושב הפתיחה של כנס לשכת עורכי הדין באילת לסוגיית השחיתות במרכזי המפלגות, ואמר כי יש "לנקות את האורוות הפוליטיות". הוא מתח ביקורת על מרכז מפלגת העבודה ושאל "מה יכול להיות יותר מושחת ממצב שבו כל עובדי חברת חשמל מתפקדים כאיש אחד עבור בנימין (פואד) בן אליעזר בהיותו השר הממונה".

לפיד אמר כי על הציבור להעניש את המפלגות המושחתות באמצעות הקלפי.

כתבתנו רותי אברהם מוסרת כי בכנס נוטלים חלק כ-2,500 עו"ד ובני משפחותיהם.

משתתף נוסף הוא ח"כ רוני בר-און שהתבטא בכנס נגד משאל עם ואמר כי הוא תומך בדמוקרטיה ייצוגית לעומת דמוקרטיה ישירה. "עיקר כוחו של הפרלמנט הוא לקבל הכרעות. משאל עם מבטל כוח זה", אמר. בינו לבין ח"כ לפיד הושמעו חילופי דברים קשים. לפיד תקף את דברי בראון לפיהם הנסיון להציג את מרכז הליכוד כגוף מושחת אינו דומה לאמת. לפיד שאל האם "לא נותרה לבראון בושה?", בראון השיב כי "לאור העובדה שלפיד העביר 2 מיליון ש"ח לאיגוד השחמט, הוא מנוע מלהביע דעה בענין".

עו"ד נדב העצני תקף בכנס ארבעה ראשי ממשלות, שהתבטאו לפני בחירתם באופן נחרץ לגבי נושאים מהותיים כגון: מו"מ עם אש"ף והקמת מדינה פלשתינית, אך שינו לחלוטין את עמדתם לאחר מכן. הוא הוסיף כי לא יתכן שרה"מ יפר בשיטתיות את החלטות מרכז מפלגתו.

ראש הלשכה ד"ר שלמה כהן התייחס במהלך המושב לחרם השופטים בעקבות משוב השופטים של לשכת עורכי הדין. הוא ציין כי השופט בדימוס דויד בר-אופיר שהתכוון להגיע לכנס, אמר שהופעל עליו לחץ כבד לא להשתתף. "קולקטיביות רעיונית שכזו איננה סממן בריא לאנשים הממלאים תפקיד חשוב, ובמיוחד שמדובר בתפקיד אינדיבידואליסטי כל כך".
