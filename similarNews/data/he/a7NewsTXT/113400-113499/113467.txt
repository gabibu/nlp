

שרי העבודה יסייעו לקיבוץ ארז לקבל זכות להפעיל מתחם בידוק בטחוני ומסוף כלכלי שיוקם לאחר ההתנתקות בין ישראל לעזה. המתחם יוקם על אדמות הקיבוץ ולצורך כך תכנן מש' הבטחון להפקיע 300 דונם ולמכור לקבלנים.

שרי העבודה ינהלו מו"מ מול משרד הבטחון כדי לסייע לקיבוץ ארז לקבל את הזכות להפעלת מתחם בידוק בטחוני ומסוף כלכלי חדש שיוקם על קרקעות הקיבוץ, לאחר ההתנתקות. מדובר במתחם חדש שישמש מעבר בין רצועת עזה לשטח ישראל.

כתבתנו רותי אברהם מוסרת כי משרד הבטחון תכנן להפקיע כ 300 דונם מקרקע קיבוץ ארז כדי למוכרה לקבלנים פרטים שיפעילו את המתחם, אך בתנועה הקיבוצית מתנגדים לתכנית ומבקשים כי המתחם ימסר להפעלת הקיבוץ. מזכיר התנועה זאב וולוולה שור אמר כי נכון היה שגורמי בטחון יפעילו את המתחם אך הוא אינו מעלה על דעתו שקרקעות הקיבוץ, המחזיק בהן כבר 50 שנה, יופקעו לצורך כך ויימכרו לקבלנים פרטיים להפעלתו.

במפגש "שרינו" של העבודה, הציע שור כי הקיבוץ עצמו יפעיל את המתחם. בעמדתו תמכו המשנה לרה"מ ויו"ר המפלגה שמעון פרס והשר שלום שמחון שהציעו לרכז את הטיפול בנושא מול משרד הבטחון וגורמים נוספים.
