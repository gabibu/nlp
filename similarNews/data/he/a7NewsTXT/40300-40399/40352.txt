

תריסר תנועות נוער עתרו היום לבג"צ נגד כוונת משרד החינוך לערוך בתחילת חודש ינואר הקרוב מיפקד לקביעת גודלן של תנועות הנוער. את העתירה הגישה מועצת תנועות הנוער בשם הנוער העובד והלומד, בני-עקיבא, השומר הצעיר, בית"ר, אריאל, עזרא, המכבי הצעיר, הנוער הלאומי, המחנות העולים, הנוער הדתי העובד והלומד, הנוער הציוני והאיחוד החקלאי.

תנועת הנוער הצופים לא הצטרפה לעתירה משום שתנועת הצופים דורשת לערוך מיפקד בהקדם. תנועות הנוער שעתרו לבג"צ טוענות, כי המיפקד הוא לפי מספר החניכים ולכן תנועות נוער גדולות יקבלו יותר כסף, בעוד שתנועות נוער קטנות, הפועלות בעיקר בפריפריה ולהן יש צורך בתקציבים גדולים יותר, ינזקו.

תנועת הצופים טוענת, כי גדלה מאוד בשנים האחרונות וחלוקת התקציבים אינה משקפת את גודלה היחסי של התנועה.

יואל חסון, יו"ר מועצת תנועת הנוער אמר "במשך שנה אנו מנהלים מגעים עם בכירי משרד החינוך ביחס לדחיית המיפקד ואף הצלחנו לשכנע אותם בצדקתנו. לא נראה לי שהחלטה של היו עץ המשפטי לממשלה יכולה לגבור על החלטות מקצועיות של אנשי משרד החינוך".
