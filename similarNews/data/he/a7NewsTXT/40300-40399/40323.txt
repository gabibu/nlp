

מנהל ה CIA ג'ורג' טנט אמר כי רשת אל-קאעידה מוסיפה להוות סכנה חמורה, למרות המהלומות הקשות שספגה במלחמה בטרור. "ממידע מודיעיני עולה, כי הנהגת אל-קאעידה נפגעה בשל האבדות שספגה באחרונה והיא נוקטת צעדי זהירות, אולם שיהיה ברור, לפי שעה, הסכנה לא פחתה", ציין טנט בנאומו אתמול בטקס שנערך במרכז ניקסון בוושינגטון.

"המידע המודיעיני מראה בבירור כי אל-קאעידה עדיין מתכנן פיגועי טרור. יתר על כן, כל אחד מבכירי ופעילי אל-קאעידה שתפסנו עד כה עסקו בתכנון פיגועים בעת שנעצרו", הוסיף.

יצויין כי בתחילת החודש דיווח העיתון "ניו יורק טיימס" כי הקונגרס הציב אולטימטום לטנט לפיו יקוצץ שליש מתקציב לשכתו אם ה CIA לא יגיש בחודשים הקרובים את עשרת הדו"חות אותם היה אמור להגיש עפ"י החוק.

וועדת המודיעין של הסנאט הודיעה כי 51 דו"חות מתוך 84 הדו"חות שאמורה הייתה הסוכנות להגיש עד ה-1 במאי 2002 לא הוגשו. בין היתר חסר הדו"ח השנתי בנושא הגנה על זהותם של סוכנים חשאיים, דו"ח שיתוף הפעולה של ה-CIA עם סוכנויות מודיעין אחרות בארה"ב, ודו"ח על פעילויות של ה-FBI מחוץ לשטחה של ארה"ב.
