

ישראל וארצות הברית יערכו בסוף דצמבר או תחילת ינואר תרגיל משותף בישראל, לבחינת כשירות סוללות "חץ" ופטריוט, לפגוע בטילי סקאד. התמרון ידמה שיגור טילים מעיראק לשטחה של ישראל.

התרגיל נערך כחלק מההתכוננות למלחמה במפרץ. עם זאת, הדגישו גורמים בצה"ל, כי התרגיל תוכנן כבר לפני שנתיים, וכי הוא נערך זו הפעם השלישית בשנים האחרונות.

בשבוע שעבר הגיעו ארצה שתי סוללות "פטריוט", שסופקו לישראל על ידי ארצות הברית. במהלך השבועיים הקרובים יתפרשו ברחבי הארץ עוד מספר סוללות כאלה. בנוסף, יש לישראל כיום שתי סוללות חץ מבצעיות - אחת סדירה והשנייה במילואים.

השילוב בין טילי פטריוט, האמורים לפגוע בטילי קרקע- קרקע בגובה נמוך יחסית, וטילי חץ, המיירטים טילי קרקע- קרקע בגובה רב, אמור לתת כיסוי טוב גם נגד ירי של עשרות טילי קרקע- קרקע על ישראל. יחד עם זאת, ממשיכים בישראל להעריך, כי בידי עירק מספר קטן של טילים ומשגרים.

במקביל, ממשיך צה"ל להתכונן לתקיפה עיראקית, גם בהיבט התגובה ההתקפית- אקטיבית, בחיפושים אחרי טילי סקאד ואתרים פוטנציאליים לשיגורם.
