

כוחות צה"ל הרגו הערב מחבל שחדר ליישוב כיסופים דרך גדר המערכת של רצועת עזה. כוח מחטיבת גבעתי, זיהה את המחבל ופתח לעברו באש. אין נפגעים לכוחותינו, כוחות גדולים הגיעו למקום וניהלו מרדף אחרי מחבל נוסף שנראה נמלט לחורשה באזור.

חמישה מחבלים נהרגו אתמול בלילה במהלך ניסיון הסתננות לישראל סמוך למעבר קרני ברצועת עזה. החמישה נורו על ידי טנק של צה``ל אך רק בצהריים נתגלו גופותיהם, במהלך סריקות שנעשו באיזור. ליד גופותיהם נמצאו סולמות באמצעותם התכוונו לעבור את גדר המערכת. השב"כ וצה"ל מנסים כעת לברר את זהות ההרוגים.

אש נורתה אחר הצהריים לעבר שיירה של כלי רכב ישראליים בציר קרני-נצרים שברצועת עזה. איש לא נפגע. בתקרית אחרת הושלכו רימונים אל כוח צה``ל בגבול ישראל-מצרים. לא היו נפגעים. כוח מסתערבים של יחידת דובדבן עצר בצהריים במרכז שכם את מבוקש החמאס, סלאח סייד. לדברי גורמי ביטחון בישראל, סייד היה ממתכנני הפיגועים באריאל ובאוטובוס ליד עמנואל.

ארגון החזית העממית לקח בצהריים אחריות על ניסיון הפיגוע שסוכל הלילה ביישוב נצר חזני ברצועה. לוחמי מג"ב הצליחו לסכל את הפיגוע ללא פגע או נזק. הלוחמים הבחינו בחוליה של שלושה מחבלים, שהתקרבו לגדר היישוב וירו לעברם. מן הירי נהרג אחד מהם ועל גופתו נמצא רובה מסוג קלצ'ניקוב, מחסניות ורימוני יד. הכוח ניהל מרדף אחר השניים האחרים, אולם הם הצליחו להימלט לחאן יונס.
