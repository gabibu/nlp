

שלושה קציני צה"ל ומשמר הגבול, בסדיר ובמילואים, יודחו מתפקידיהם בעקבות המארב בחברון ב-15 בנובמבר השנה, במהלכו נהרגו 12 לוחמי צה"ל, מג"ב ואזרחים מכיתת הכוננות של קריית-ארבע, כך הודיע אלוף פיקוד המרכז, משה קפלינסקי.

שלושה קציני צה"ל ומשמר הגבול, בסדיר ובמילואים, יודחו מתפקידיהם בעקבות המארב בחברון ב-15 בנובמבר השנה, במהלכו נהרגו 12 לוחמי צה"ל, מג"ב ואזרחים מכיתת הכוננות של קריית-ארבע, כך הודיע אלוף פיקוד המרכז, משה קפלינסקי.

אלוף הפיקוד ערך תידרוך לכתבים בנושא, בסיום עבודת ועדת החקירה שבדקה את האירוע, בראשות מפקד אוגדת יהודה, תת-אלוף עמוס בן-אברהם.

לעוד שני קצינים, ממשמר הגבול ומצה"ל, ניתנו הערות פיקודיות על תיפקודם באירוע החמור. יחד עם זאת הודה האלוף קפלינסקי, כי ליקויים בהערכות צה"ל בשטח, ללא קשר למארב, הם שהשפיעו על תוצאות הקרב.

ההערכות הלקויה היתה באחריות ובידיעת מפקד החטיבה, אלוף משנה דרור ויינברג, שנהרג בקרב ומפקד אוגדת יהודה, תת-אלוף עמוס בן-אברהם. ההערכות בשטח קיבלה את אישורו גם של אלוף הפיקוד קפלינסקי.

אלוף הפיקוד כבר הדיח את סגן מפקד גדוד 931 של חטיבת הנח"ל, הנמצאת באחריות פיקוד המרכז. אלוף הפיקוד המליץ בפני מפקד זרוע היבשה, האלוף יפתח רונטל, להדיח מתפקידו מפקד פלוגת מילואים בגזרה, איש חיל התותחנים, שהיה אחראי בפועל על גזרת המארב. כן המליץ קפלינסקי למפקד משמר הגבול להדיח את קצין המבצעים של גדוד משמר הגבול בגזרה.

האמצעים בעניינם של השלושה ננקטו לאחר שתחקיר האירוע העלה, כי נמנעו במהלך כשעה מליטול פיקוד על הקרב במקום, למרות שנלחמו באומץ ותיפקדו היטב כלוחמים. בתשובה לשאלת עתי"ם אמר קפלינסקי, כי לא ברור לו מדוע כך היו פני הדברים ואולם במשך כשעה, מרגע מותו של המח"ט ויינברג, פיקדו על האירוע קציני הבטחון קריית-ארבע וחברון, יצחק בואניש שנהרג ואליהו ליבמן.
אלוף הפיקוד אמר על-כך: "לא מקובל בעיני שאזרחים מפקדים על צבא".

אליהו ליבמן זכה לשבחי ועדת החקירה על שנכנס ל"סמטת המוות" בה התרחש הקרב, תוך כדי אירגון כוח חילוץ. הדבר הביא הן לחילוץ פצועים שהיו בשטח והן לגיבוש תמונת מצב, שסייעה אחר-כך לסגן מפקד החטיבה, סגן-אלוף רזי קפלינסקי, ליטול פיקוד על זירת הקרב ולהפעיל את לוחמי חטיבת הנח"ל, שחיסלו את שני המחבלים בפיקודו של מפקד גדוד בחטיבה.

המחבל השלישי בחוליה, שתיכנן, ככל הנראה, להיכנס לתוך קריית-ארבע ולבצע פיגוע ירי, חוסל עוד קודם לכן במקום אחר בגזרה. יחד עם זאת עלה בתחקיר, כי מחסליו של המחבל עשו זאת באיטיות ולא הסתערו עליו מייד כשפתח בירי.

בפיגוע שאירע ב-15 בנובמבר ב"ציר המתפללים" בחברון, בו שבו מתפללים ממערת המכפלה לקרית ארבע, נהרגו 12 לוחמי צה"ל, לוחמי מג"ב ואנשי כיתת הכוננות של קרית ארבע. ההרוגים הם סמ"ר יצחק בואניש, סמ"ר איגור דרוביצקי, סמ"ר ישעיהו דוידוב, סמ"ר אלכסנדר יונתן דוכן, אל"מ דרור וינברג, סגן דן כהן, סמ"ר נתנאל מכלוף, סמ"ר דוד מרכוס, סמ"ש תומר נוב, רפ"ק סמיח סווידאן, סמ"ר אלכסנדר צביטמן וסמ"ש רחמים גד. בקרב נפצעו 18 לוחמים, מהם שלושה שוטרי מג"ב, 10 אנשי כיתת הכוננות של קרית ארבע וחמישה לוחמי צה"ל.
