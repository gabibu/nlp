

שרת החינוך, לימור לבנת, אמרה בטקס לפתיחת השנה השלישית של פרוייקט "תוכנית בגרות 2001" שנערך בקיבוץ נצר סירני, כי החינוך הוא תחום תובעני ומורכב גם בימים רגילים, על אחת כמה וכמה בתקופה זו, שדורשת לדבריה תעצומות נפש.

שרת החינוך אמרה, כי המשאב האנושי הוא חלק מרכזי בתשתית של מדינת ישראל, ויש לפתח אותו.

עוד אמרה שרת החינוך, כי במשך תשע השנים האחרונות כיהנו בישראל שישה שרי חינוך. "חוסר היציבות והטלטלה לא בריאים למערכת", אמרה ליבנת, והביעה תקווה, כי היא תהיה זו שתמשיך בתפקיד עוד ארבע שנים.

גם ראש הממשלה נכח בטקס ואמר "אני מאמין שיום יבוא והוא קרוב יותר משרבים מאמינים, ונעסוק רק בחיובי והוסיף כי אנו נמצאים במאבקים לא קלים, גם מבחינה בטחונית, גם מדינית וגם כלכלית, ואולם הוא מאמין כי בקרוב מאוד נוכל לעסוק בחיובי, ביצירה, בחינוך ובפיתוח.

שרון אמר, כי ישראל אמנם מדינה קטנה, אך ברוכת כשרונות, וכי הוא מקווה שיום יגיע ונתפאר בהישגים שלנו.

ראש הממשלה לא התייחס לנושאים הפוליטיים, המדיניים או הבטחוניים העומדים על הפרק.
