

בימים הקרובים תעביר ישראל את מימצאי הבדיקה שערכה לגבי הריגתו בשוגג של ראש צוות אונר"א בג'נין האזרח הבריטי איאן הוק. ובתוך כך מתברר כי ישראל העבירה לארה"ב דו"ח סודי לפיו מתקני אונר"א משמשים את המחבלים.

בימים הקרובים תעביר ישראל את מימצאי הבדיקה שערכה לגבי הריגתו בשוגג של ראש צוות אונר"א בג'נין האזרח הבריטי איאן הוק. ובתוך כך מתברר כי ישראל העבירה לארה"ב דו"ח סודי לפיו מתקני אונר"א משמשים את המחבלים.

כזכור עפ"י בדיקת צה"ל התברר כי המחבלים שניהלו את הקרב עם חיילינו מצאו מסתור בתוך מתחם אונר"א, סוכנות הסעד לפליטים מטעם האו"ם, בו שהה הוק שעמד בראש צוות אונר"א בג'נין.

עפ"י התחקיר יצא הוק מתוך הסימטה ממנה ירו לעבר חיילינו כשהחפץ שבידיו זוהה בטעות כרימון. החיילים ירו בו מתוך חשש כי הוא עומד להשליך לעברם את הרימון. מאוחר יותר התברר כי היה בידיו מכשיר סלולרי.

בעקבות הריגתו של הוק תקף מזכיר האו"ם קופי אנאן את ישראל והודיע כי הוא דורש ממנה "לזהות ולהעניש את החיילים האחראים למותו של עובד אונר"א הבריטי איאן הוק", כך עפ"י הודעת דובר מטעם האו"ם.

האו"ם טען כי לאחר ניהול "חקירה עצמאית" הם הגיעו למסקנה כי "לא היו חמושים פלשתינים במתחם". טענותיו של האו"ם נמשכו גם לאחר שישראל העבירה את קלטת בה נשמעת הודעתו של הוק שאותה השאיר במכשיר הטלפון של קצין קישור ישראלי 18 דקות לפני שנורה. בהודעה אומר הוק כי הוא "מנסה למנוע מהפלשתינים לצאת ממתחם אונר"א".

עיתון "הג'רוסלם פוסט" חשף כי לפני יותר משלושה חודשים, זמן רב לפני התקרית שבמהלכה נהרג הוק, העבירו שירותי המודיעין של ישראל דו"ח המפרט כיצד מתקני אונר"א משמשים לפעילות טרור.

הדו"ח קובע כי מתקני אונר"א המופקד על ניהול מחנות הפליטים מטעם האו"ם משמשים למחבלים מקום מסתור וגם כבסיסים בהם מסתייעים המחבלים לפעילות הטרור. בדו"ח מובאות עדויותיהם של מחבלים שנלכדו ונחקרו והם מפרטים כיצד תכננו והוציאו לפועל פיגועים והתקפות טרור תוך שהם משתמשים במתקני הארגון וברכביו.

מוחמד עלי חסאן מחבל שנעצר בפברואר הודה כי בית הספר שליד שכם שימש לו כמתקן אימונים וכמקום לאכסון תחמושת. גם מועדון אונר"א שבמחנה הפליטים ג'בליה והמועדון החברתי באל ערוב שימשו כמקום מפגש למחבלי תנזים.

מספר בתי ספר כך עפ"י הדו"ח נוצלו כדי לשמש מקום מסתור עבור מבוקשים.
בחודש יולי נעצר נידאל נאזאל נהג אמבולנס של אונרא. בחקירתו הודה כי האמבולנס שלו שימש להובלת תחמושת בין תאי מחבלים שונים. מבוקשים אחרים הודו כי הם השתמשו ברכבי הארגון כדי להגיע למקומות בהם תכננו לתקוף יהודים.

בעקבות מימצאי הדו"ח הוציא צה"ל הנחיות חדשות המגבילות את תנועת הרכבים של האו"ם ביש"ע. חיילינו קיבלו הנחיה לאפשר את מעברם של רכבי או"ם במחסומי צה"ל רק אם בתוך הרכב נוסעים שלושה עובדי או"ם או אונר"א. מדובר בהוראה זמנית שנועדה למנוע את החשש כי המחבלים עלולים לנסות להסתנן לתוך מרכזי הערים כשהם מסתתרים ברכבים של האו"ם.

גורמים ישראלים מסרו כי הדו"ח כאמור הוכן לפני כשלושה חודשים, כשעוד קודם לכן דיווח יועצו המשפטי של משרד החוץ אלן בייקר לקונגרס ולמשרד החוץ על כך שבמחנות שבניהול אונר"א נמצאים ארסנלים של נשק מפעלים לייצור נשק וגם מחנות אימונים למחבלים.

בייקר אמר אז במסיבת עיתונאים כי ישראל מצפה מהאו"ם לוודא שאונר"א אכן ממלא את תפקידו ההומניטרי ולא את ההיפך.
המקורות הישראלים ציינו כי שיחות שהתקיימו בין הקונגרס לבין נציגי אונר"א בנוגע לפעילות הארגון במחנות הפליטים, התבססו בין היתר על אותו דו"ח של שירותי המודיעין הישראליים.
