

אני מודה לכם על תרומתכם הנדיבה החשובה לנו ביותר, אך יותר מהתרומה עצמה, חשובה לנו השותפות עימכם והרצון שלכם לתמוך בנו בשעה קשה זו. עם תרומתכם אני מרגישים הרבה יותר בטוחים", כך אמר בצהריים בירושלים מפכ"ל המשטרה, רב-ניצב שלמה אהרונישקי בהופיעו בפני נציגי איחוד הקהילות היהודיות של צפון-אמריקה שתרמו 39 ניידות סיור חדשות לכוחות המשמר האזרחי.

כתב עתי"ם מוסר, כי הניידות, תרומת איחוד הקהילות בשיתוף הסוכנות היהודית, הועברו לידי המשמר האזרחי לצורך תיגבור מערך האבטחה הארצי.

הניידות הועברו בטקס חגיגי, שהתקיים במעמד ראש הממשלה אריאל שרון, יו"ר הסוכנות היהודית סלי מרידור, מפכ"ל המשטרה רב-ניצב שלמה אהרונישקי, סגן השר לבטחון פנים גדעון עזרא וראשי איחוד הקהילות.

התרומה, שכללה בנוסף לכלי הרכב ציוד קשר מתקדם, נאספה במשך מספר חודשים על-ידי עשרות קהילות יהודיות מצפון-אמריקה, במסגרת קרן החירום שמנהלת הסוכנות היהודית לתגבור בטחון העורף ולשיפור הערכות בתי-החולים בארץ לשעת חירום.

ראש הממשלה הודה בטקס לקהילות על תרומתן ותמיכתן בישראל והדגיש את חשיבות הסולידריות היהודית בעולם. "עליכם לתמוך תמיד בכל ממשלה ישראלית הנבחרת בצורה דמוקרטית, אפילו אם אינכם מסכימים תמיד לכל מהלכיה", אמר שרון והוסיף, כי המפתח לשמירה על חוסנו של העם היהודי טמון בחינוך ובעלייה. "שימרו על יהדותכם, לימדו עברית, תנ"ך והיסטוריה של העם והארץ", אמר.

שרון קרא ליהודי המערב לשלוח את ילדיהם לבתי-ספר יהודיים, למחנות-קיץ יהודיים וכן ללימודים גבוהים בישראל ולעלות לארץ. "אנו זקוקים לכם היום יותר מאי-פעם" הוסיף רה"מ

שלוש ניידות יופנו לאיזור ירושלים, שלוש לגוש-דן וכל השאר יפוזרו ברחבי הארץ.
