

שמעון קינן, מזכיר קיבוץ עמינדב, שבחורשה הסמוכה לו טמן אלי פיבשטיין את גופתה של בתו שרצח, אמר הבוקר, כי בחורשה הנקראת היום "חורשת הגיבורים" יינטעו עצים לזכרה של הודיה קדם ז"ל ושמה ייקרא "חורשת הודיה".

"במקום בו נלקחו חיים נשתול חיים חדשים", אמר קינן.

עוד אמר מזכיר הקיבוץ, כי בתום ימי השבעה יפנה אל משפחת קדם ויתאם עמה מועד לקיום הטקס והסבת שמה של החורשה, בו יוענקו תעודות הוקרה לפלשתיני מהכפר בתיר הסמוך שעדותו במשטרה הובילה למציאת הגופה וכן לקצין הבטחון של היישוב ולרכז המשק שסייעו במציאתה.

ובתוך כך, צפוי האב אלי פימשטיין, להגיע ביום ראשון לד"ר יאיר בראל, הפסיכיאטר המחוזי בכפר שאול, לצורך הסתכלות פסיכיאטרית שתקבע האם הוא כשיר לעמוד לדין. אתמול בצהרים, במהלך הדיון בהארכת מעצרו בבית משפט השלום בירושלים, הורה השופט, נועם סולברג, על הבדיקה בעקבות בקשת עורך דינו של פימשטיין, שרון קינן, שהספיק מאז להתפטר מתפקידו.

פימשטיין היה אמור להגיע כבר היום לבדיקה, אולם ד"ר בראל ביקש לדחות את הפגישה ליום א', כדי ללמוד ולקרוא את כל החומר הרלוונטי.

האב הרוצח ביקש אתמול לומר "קדיש" על בתו. חוקרי המשטרה הסדירו לו פגישה עם הרב של משטרת ירושלים.
