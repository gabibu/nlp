

נשיא ארה"ב, ג'ורג' בוש, הודיע כי בעתיד הקרוב, כל אזרח אמריקני שיחפוץ בחיסון נגד אבעבועות שחורות יוכל לעשות זאת. לדבריו, בשל החשש ההולך וגובר מפני טרור ביולוגי יספק הממשל האמריקני את החיסון לאזרחי המדינה.

בוש אמר את הדברים בראיון לרשת הטלוויזיה אי.בי.סי. שישודר מחר. אמר בוש כי "מחובתו של הממשל לאפשר לכל אזרח המעוניין בכך להתחסן נגד הנגיף. עם זאת, יש לאפשר לכל אזרח להחליט לגבי משפחתו, ואין צורך להכריח אנשים להתחסן".

בימים אלה הסתיים בארץ מבצע חיסונם של 15 אלף חיילים ואנשי בריאות הציבור נגד אבעבועות שחורות. הוא נמשך מאז חודש יוני. כך מדווח הניו יורק טיימס. מבצע החיסונים נערך על בסיס התנדבותי הוכתר בהצלחה ממשיך העתון ומדווח. בכירים בצבא ובמערכת הבריאות ציינו כי המבצע נערך במסגרת היערכותה של ישראל להגן על תושביה מפני מתקפה ביולוגית עירקית. הם ציינו כי לא נלוו לחיסונים תופעות לוואי. אותם בכירים ציינו כי תוצאת מבצע זה מאפשרת לישראל לחסן את כל אוכלוסיית ישראל בתוך 4 ימים אם יוודע על מקרה יחיד של התפרצות אבעבועות שחורות במקום כלשהו בעולם.

אתמול מסרו פקידים אמריקניים כי הנסיון הישראלי המוצלח יתרום לקידומה של תכנית זהה אותה הגה הממשל האמריקני שבשל מחלוקות עליו התמהמה ביצועו.
לפיכך צפוי כי ממשל בוש יכריז בקרוב על תחילת מבצע חיסון המוני במהלכו יחוסנו כחצי מליון חיילים וכמספר הזה עובדי בריאות הציבור, אנשי החוק ואנשי כוחות הצלה וחירום.

ד"ר לאונרד מרכוס ראש המחלקה לבריאות הציבור באוניברסיטת הרוורד ומי שסיים לאחרונה את הכנתו של דו"ח העוסק בהערכותה של ישראל לסיכול איומי טרור ביולוגי אומר כי "לאמריקה יש מה ללמוד מנסיונה של ישראל".
מקורות ישראליים ציינו כי ישראל חרגה ממנהגה לשמור על סודיות באשר לאמצעי המיגון שהיא נוקטת בהם נגד נשק ביולוגי משום שהיתה מעונינת שהדבר לא יתפרש באופן מוטעה וגם כדי להפיג את החששות מפני החיסון עצמו.
ד"ר בועז לב מנכל משרד הבריאות אמר לניו יורק טיימס כי פיגועי ה 11 בספטמבר גרמו למהפך פסיכולוגי שהגם שאין מידע חדש נוסף שעליו ניתן היה לבסס תכנית חיסונים הרי שתחושת האיום גדלה.

לב הוסיף כי ישראל הקדימה את אמריקה בצעד אחד בנקיטת אמצעי הגנה לאוכלוסייתה מפני איום של טרור ביולוגי אך לדבריו ישראל הזדרזה לבצע זאת לאחר שאמריקה פרסמה כי היא מתכננת לערוך מבצע כזה. בסופו של דבר בשל דיונים הנמשכים בממשל אודות החיסון ההמוני התעכב הדבר. לב ציין כי ישראל בכך הקדימה בצעד אחד את אמריקה. לב סירב לנקוב במספרי המחוסנים אך ציין כי כל אלו שהתחסנו התנדבו לכך.

עוד צויין במאמר כי אותם אלו שהוזמנו לקבל את החיסון הביעו בתחילה התנגדות לכך אך לאחר שקיבלו מידע על החסרונות והיתרונות ולאחר שהתפרסם כי הרופאים ועובדי בריאות הציבור התחסנו, השתנתה התמונה באופן דרמטי.
ד"ר מרכוס מוסיף כי רק אצל 5% מאלו שחוסנו הופיעו תופעות לוואי כגון חום, כאבי שרירים, כאבי ראש עייפות וחולשה.

יצויין כי בשנת 1980 הודיע ארגון הבריאות העולמי כי המחלה הודברה. לפני כן נפטרו ממנה בדרך כלל עד כשליש מהנדבקים בה.
ישראל חדלה מלחסן את אוכלוסייתה מפני אבעבועות שחורות מאוחר יותר ממדינות אחרות. עד לשנת 1980 היה חיסון זה בגדר אחד מחיסוני החובה מציין לב ומוסיף שהחיילים חוסנו גם עד לשנת 1996.

העתון טוען כי אחת הסיבות לכך שישראל חדלה מלחסן נגד המחלה היא משום שהיא בקשה להזים חשדות נגדה כי היא מחזיקה בנשק ביולוגי בדומה לברה"מ לשעבר.

עוד מציין העיתון כי העובדה שרק חלק מהאוכלוסיה חוסן מעורר ביקורת בישראל. רופאים ומומחים לרפואה ציבורית אומרים כי על ישראל לחסן את כל אוכלוסייתה. יתירה מכך מציין הניו יורק טיימס כי פרופ' אריה אלדד מי שהיה קצין רפואה ראשי, התפטר לאחרונה מתפקידו כראש הועדה המייעצת למשרד הבריאות לנושאי מניעת מחלות מדבקות, על רקע סירוב משרד הבריאות לדרישתו לחסן את כל האוכלוסיה.

ד"ר לב רמז כי ייתכן שבקרוב תופעל תכנית חיסונים רחבה יותר. הוא ציין כי איום מפני נשק ביולוגי אינו נשקף רק מעירק אלא גם מארגוני טרור.
