

שני מחבלים נורו ונפצעו, לאחר ירי אזהרה, על-ידי חיילי צה"ל בצפון גוש קטיף הערב.

מקורות בצה"ל מסרו כי כוחות צה"ל זיהו מספר דמויות מתקדמות בזחילה במטעים של הישוב תל-קטיפה, בצפון גוש קטיף. חיילי צה"ל ביצעו ירי אזהרה, שכלל ירי באויר, ולאחר שהדמויות לא שעו לאזהרה והמשיכו להתקדם, ירו החיילים לעברם".

כתוצאה מהירי נפצעו שני פלשתינים. כוחות צה"ל הגיעו למקום והעניקו להם טיפול ראשוני, שבסיומו פונה פלשתיני אחד, שנפצע באורח קל, על-ידי אמבולנס של הסהר האדום", לרצועת עזה. פלשתיני שני, שנפצע באורח בינוני, פונה לבית חולים ישראלי.

בצה"ל ציינו כי השנים ניסו להסתנן לצפון גוש קטיף מאיזור דיר אל-באלח, באיזור הסגור לתנועת פלשתינים, בשל קרבתו לישוב ישראלי.

יצויין עוד כי באיזור דיר אל באלח בוצע לפני כשבועיים ירי אשר ממנו נהרג רב סמל שיגדף גרמאי, בן 30 מלוד, גשש בכוח צה"ל, שפתח ציר באזור צפון גוש קטיף ליד המוצב תל קטיפה.

חייל צה"ל נפצע באורח קל בפיצוץ מטען חבלה הערב סמוך לשעה 23:10 באיזור הישוב מורג, שבדרום גוש קטיף.

החייל נפצע קל בפיצוץ מטען- מסוג ובמשקל שטרם ידועים- אשר הופעל לעבר ג'יפ של צה"ל שסייר על גדר המערכת, סמוך לישוב מורג.

אמבולנס של המועצה האיזורית חוף עזה הגיע למקום והוא מעניק בשעת מסירת הידיעה טיפול לחייל הפצוע.

מתיישבי האיזור מסרו כי מדובר בטנק ולא בג'יפ, וכי חיילי צה"ל סורקים את האיזור ופתחו באש "לעבר נקודות חשודות באיזור". דיווחים אלה לא קיבלו אישור מכל מקור אחר.


