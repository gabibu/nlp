

נשיא המדינה משה קצב נועד היום בוותיקן לפגישה הסטורית עם האפיפיור יוחנן פאולוס השני.

בפגישה הבטיח הנשיא לאפיפיור, כי אם לא תתקבלנה התרעות על נסיונות לביצוע פיגועי טרור, צה"ל יוציא כוחותיו מבית לחם, אך בכל מקרה, הוסיף הנשיא, צה"ל יעשה ככל הניתן על מנת להקל על הצליינים ועולי הרגל שירצו להגיע לכנסית המולד בחג המולד החל בעוד 12 ימים.

גורמים בפמליית הנשיא מסרו לכתב עתי"ם, כי בפגישה, שהיא ראשונה מסוגה מאז קום המדינה, נדונו יחסי ישראל והוותיקן, יהדות ונצרות, הסיכסוך הישראלי-פלשתיני, מעמד המקומות הקדושים ונושא האנטישמיות.

האפיפיור אמר, כי הוא מייחס חשיבות רבה לביקור הנשיא קצב והוא רואה בכך נקודת מיפנה ביחסים בין ישראל והוותיקן וכן הזדמנות להגברת שיתוף הפעולה בין שתי המדינות. האפיפיור הוסיף, כי יש לנצרות וליהדות נביאים משותפים וכי התנ"ך הוא אבן יסוד באמונה הנוצרית.

האפיפיור גינה את האנטישמיות ואת הטרור ואף ציין, כי בדעתו לפנות בקרוב בקריאה פומבית נגד האנטישמיות ונגד הטרור.

לאחר הפגישה בוותיקן עם האפיפיור, נועד הנשיא קצב עם מזכיר מדינת הוותיקן, הקרדינל אנג'לו סודאנו, ודן עימו בנושאים משותפים וביניהם המצב בבית לחם לקראת חג המולד.

השליש הצבאי של נשיא המדינה תא"ל שמעון חפץ פרס בפני הקרדינל סודאנו צילום אוויר של האיזור וסקר בפניו את היערכות צה"ל והמצב בבית לחם.

לאחר הפגישה בוותיקן נועד הנשיא קצב עם מארחו באיטליה, נשיא איטליה קארלו צ'מפי.

