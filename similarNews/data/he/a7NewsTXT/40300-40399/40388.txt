

סגן מזכיר ההגנה האמריקאי למדיניות, דגלאס פיית, ביקר היום בישראל ונפגש עם ראש הממשלה, אריאל שרון, שר החוץ, בנימין נתניהו, שר הביטחון, שאול מופז, וראשי צה"ל ומשרד הביטחון. במרכז שיחותיו עמדו המערכה הצפויה בעיראק, ובקשת הסיוע הביטחוני של ישראל מארה"ב.

במסיבת עיתונאים שכינס בתל אביב, אמר פיית כי יעסוק בתיאום ערוצי התקשורת שבין ישראל לארה"ב, כדי לוודא שהם יפעלו היטב בשעת משבר. לביקורו הצטרף הגנרל צ'רלס סימפסון, קצין המבצעים של חיל האוויר האמריקאי באירופה, שיהיה אחראי לתיאום ולקישור עם צה"ל בזמן המלחמה בעיראק.

"גורמים ישראלים אמרו פעמים רבות, שהם ישמחו מאוד להישאר מחוץ למלחמה, ואנו מבינים ומסכימים" אמר פיית "כפי שאמר הנשיא בוש כששרון ביקר בוושינגטון, ישראל היא מדינה ריבונית, ויש לה זכות להגן על עצמה. הישראלים יקבלו את החלטתם הריבונית, איך להגיב אם יותקפו".

פיית אינו מרוצה מההצהרות הניתנות בדבר אופי התגובה הישראלית האפשרית להתקפה עיראקית
"על סדאם חוסיין לדעת שאסור לו לתקוף שום מדינה באזור, ושהוא ישלם מחיר אם יתקוף. הצהרות על אופי התגובה לא משרתות את חיזוק ההרתעה". שדור חוסר ודאות ירתיע את חוסיין מלתקוף.
