

התנגדות עזה בקרב בכירי לשכת עורכי הדין להשתתפותה של פרקליטת המדינה עדנה ארבל בישיבת המועצה הארצית של לשכת עורכי הדין. כך מדווח באתר NFC.

בישיבה זו של המועצה שתתקיים היום בשעה 16.00 ייבחרו נציגי לשכת עורכי הדין לועדה לבחירת שופטים. נציגים אלו יכהנו בועדה במשך שלש שנים ובין היתר הם אלו שצפויים לדון במועמדותה של ארבל לכהונת שופטת בית המשפט העליון.

במועצה הארצית חברים, בין היתר, שלושה נציגי ציבור: הפרקליט הצבאי הראשי, מנכ"ל משרד המשפטים ופרקליט המדינה.

באתר מצויין כי ארבל שאינה מופיעה בדרך כלל בישיבות המועצה, וכאמור היא אחד המועמדים לכהונת שופט בית משפט העליון , אמרה כי בדעתה להשתתף בישיבה זו. לפיכך השתתפותה בישיבת המועצה טוען האתר, עלולה לעלות כדי ניגוד עניינים.

עוד יצויין כי המועצה תבחר גם נציגים לועדה לבחירת דיינים, לועדה לבחירת קאדים, ולועדה לבחירת שופטים צבאיים.
