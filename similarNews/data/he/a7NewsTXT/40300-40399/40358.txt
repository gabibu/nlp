

"רק מצנע יכול - הליכוד לא", זוהי סיסמת הבחירות הראשית של מפלגת העבודה במסע הבחירות לכנסת ה-16. סיסמת הבחירות נחשפה בצהריים במסיבת עתונאים אותה ערכו אנשי הפרסום בני כהן ואבנר בר אל, ממנהלי הקמפיין של המפלגה.

כהן ובר אל חשפו מספר סיסמאות המבוססות על הסיסמא הראשית. חלקן סיסמאות מדיניות כמו "רק מצנע יכול לשים גבול לטרור" או "רק מצנע יכול להפרד מהפלשתינים". סיסמאות אלה מדגישות את שאיפתו של מצנע להפרד חד צדדית מהפלשתינים ולקדם את בניית גדר ההפרדה הבטחונית.

ישנן גם סיסמאות כלכליות לקמפיין והן "רק מצנע יכול לשקם את הכלכלה" ו"רק מצנע יכול להעביר כספים מההתנחלויות לכלכלה ולחברה".

לדברי בני כהן, חל במערכת הפוליטית בישראל "חידוד מערכות" לאחר שהליכוד הלך ימינה, יוסי שריד ומר"צ הלכו שמאלה ואילו רק מצנע ומפלגת העבודה הולכים ישר. לדברי בני כהן, עם ישראל לא מחפש ימין או שמאל במפה הפוליטית, אלא מועמד שיתן פתרון למצב הפוליטי-בטחוני הקשה.

הפירסומאי אבנר בר אל אמר כי רוב העם תומך בתוכנית מצנע, אך לא מכיר את האיש עמרם מצנע מספיק טוב. "להפתעתנו גילינו שרבים לא יודעים שמצנע הוא אלוף בצה"ל, בעל צל"ש הרמטכ"ל ובעל אות המופת שנלחם במחבלים ובאוייבי ישראל" הוסיף וציין, כי הקמפיין ישים דגש על נושאים אלה.

כתב עתי"ם מציין, כי כפי שניתן לראות מהסיסמאות אין בהן איזכור של מפלגת העבודה ולו במילה אחת. בכך, מחקה מצנע את המרכזיות של יצחק רבין בקמפיין הבחירות של 1992 תוך ניסיון להסתיר את מפלגת העבודה על חשבון אישיותו של מצנע, שדיוקנו מופיע בגדול בכל סיסמאות הבחירות.

גם ש"ס חשפה אתמול את סיסמאותיה הפוליטיות, ובהן: "ש"ס תיתן כוח לשרון   הצבע ש"ס". חברי ש"ס עדיין אינם יודעים איך תהיה מורכבת רשימתם, והם נתבקשו לחתום אצל הרב עובדיה יוסף על נאמנות לתנועת ש"ס. בעניין זה הסביר העיתונאי יוסי אליטוב ביומן הצהריים של ערוץ 7: "כדי שלא תיווצר מציאות שבה חברי כנסת שיהיו חברים בתוך סיעת ש"ס בעצם יהיו נאמנים לאדם אחר כדוגמת אריה דרעי.

לדבריו, הרב עובדיה ציפה כי ברגע שהוא החליט להרחיק את אריה דרעי ולהעמיד במקומו את אלי ישי לראשות התנועה, חברי הכנסת שלו יקבלו את ההחלטה שלו גם אם היא קשה בעבור חלק מהם, אבל היו כמה שהתעקשו לא לקבל את הקו הזה והמשיכו להתכנס בחדרי חדרים, ולהקים קן אלטרנטיבי, וכך נוצר מצב של הימצאות מפלגה בתוך מפלגה, והרב עובדיה רוצה לשים קץ למצב זה". לפי זה, חבר כנסת שיהיה מוכן לחתום על חוזה זה ייכלל ברשימת ש"ס לכנסת וחבר כנסת שלא יחתום ימצא את עצמו מחוץ לרשימה.
