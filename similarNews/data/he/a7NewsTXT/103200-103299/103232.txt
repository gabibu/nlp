

בתגובה למתקפת הפצצות אמר ח"כ אורי אריאל ביומן ערוץ 7 כי הדרג המדיני החליט לחגוג על חשבון תושבי הגוש. "לצערי עד שלא יהיו פצועים או חמור מכך, ראש הממשלה לא יזיז את צה"ל"

בעקבות מתקפת עשרות הפצמ"רים ביממה האחרונה על ישובי גוש קטיף אמרה ביומן ערוץ 7 אסתר לילינטל תושבת נוה דקלים, כי דבר לא השתנה מלפני פסגת שארם. "32 פצצות נפלו כאן, בעצמונה ובמושב קטיף. אנו מבינים ששום דבר לא ישתנה לטובה, גם כשדיברו על רגיעה נפלו פצמ"רים נפגעו חיילים, זרקו עליהם רימונים רק שלא דיווחו על זה. החמאס לא צריך סיבה כדי לפגוע בנו - אם יש להם אפשרות הם יפגעו בכל מקום. לא רק בגוש קטיף".

לילינטל אמרה כי הם מקבלים הוראות להישאר בבתים בזמן נפילת הפצצות, ובנוסף למתקפה היתה במקום גם הפסקת חשמל בלילה שנמשכה עד הבוקר, בעקבות המצב.

בתגובה למתקפת הפצצות אמר ח"כ אורי אריאל ביומן ערוץ 7 כי הדרג המדיני החליט לחגוג על חשבון תושבי הגוש. "לצערי עד שלא יהיו פצועים או חמור מכך, ראש הממשלה לא יזיז את צה"ל. מחבלים חמושים מסתובבים ליד הגדר, ראשי החמאס מסתובבים חופשי בעזה ומתכננים את המשך הטרור. רה"מ מפקיר את התושבים. אם יורים על יהודים ואין תגובה מידית - זו הפקרה. אם אין כרגע נפגעים זה נס, לא תוצאת תכנון של שרון. אם חלילה יקרה משהו לא יוכלו לומר 'ידינו לא שפכו את הדם הזה'. חברי הממשלה אחראים לכך במאה אחוזים ולא פחות. כרגע הם עושים פוזה לציבור ולצערנו חלק גדול מהציבור קונה זאת, ומאפשר לשרון להמשיך בדרכו".

אריאל התייחס גם להצעה לאסוף את כלי הנשק מכל המתנחלים לפני ההתנתקות. "נעלה זאת בפגישה של חברי ועדת חוץ ובטחון עם הרמטכ"ל. הנשק הזה נמצא בידי התושבים בהנחית צה"ל מטעמי פיקוח נפש. השארת כלל התושבים ללא נשק כאשר צה"ל והשב"כ מתריעים מפני התגברות הירי בכבישים, זה גובל בהפקרות לא נסכים לזה ונמנע זאת".

לדבריו, זו דרישה צודקת שהנשק ישאר בידי התושבים כדי להגן על עצמם. "יש סיפור אחר שאנו רוצים שבזמן פינוי לא יהיה נשק בידי שום צד כדי שחלילה לא יפלט כדור ותיגרם טרגדיה קשה. אם יש מישהו שיש חשד אמיתי כלפיו שישתמש בנשק בפינוי  נכון לקחת ממנו כמו מכל תושב אחר בארץ, אך לא איסוף נשק גורף".
