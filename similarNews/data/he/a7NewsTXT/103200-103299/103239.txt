

נכון לסוף שנת 2004 רשומים במרשם שמות המתחם (דומיינים) תחת הסיומת il
65,058 שמות מתחם, דיווח ד"ר אמיר עציוני, נשיא איגוד האינטרנט הישראלי, בפתחו של כינוס העשור של האיגוד, שנפתח השבוע בתל אביב.

לדבריו, הנתונים משקפים עלייה של 14 אחוז לעומת נתוני שנת 2003. איגוד האינטרנט הוא הגוף האחראי בישראל על רישום שמות מתחם תחת הסיומת .il

"בשנת 2004 נרשמו 14,965 שמות מתחם חדשים וחודשו 14,871 שמות. מספרים אלה משקפים עליה של 30 אחוז מהיקף הפעילות בשנת 2003". לדברי ד"ר עציוני, מרשם שמות המתחם של האיגוד טיפל במהלך השנה החולפת ב-53,728 בקשות מכל הסוגים.

מגמה זו של גידול ברישום שמות המתחם בישראל תואמת את המגמה הכללית ברישום שמות המתחם בעולם.

"איגוד האינטרנט הישראלי" הינו עמותה ללא מטרת רווח, הפועלת מתוך מטרה לסייע בהתפתחות והטמעת האינטרנט כתשתית חינוכית, חברתית ועסקית בישראל.
מאז היווסדו, מקיים האיגוד מדי שנה כינוס מרכזי בו עולים לדיון ציבורי נושאים ועמדות הניצבים במרכז סדר היום בתחום. השנה נערך הכנס בסימן חגיגות העשור לאינטרנט בישראל ועלו סוגיות דוגמת "האם הבועה חוזרת?", "רומנים ברשת", "הבית המקושר", "האם המאמינים משתלטים על הרשת" ו"מסע בסימטאות האפלות של הרשת".



