

מועצת הצמחים, בראשות מיכאל אילון, העבירה לפני מספר חודשים 140 אלף שקל לגן הבוטני בירושלים, בראשו עומד יצחק אילון, אחיו של מנכ"ל המועצה.

ההעברה, שפרטיה נודעו לעיתון הכלכלי "גלובס", נבדקת בימים אלו בידי משרד מבקר המדינה.

במסגרת שיתוף הפעולה בין מועצת הצמחים לבין הגן הבוטני, מונה חבר מרכז הליכוד משה ענקי ל"מנהל המרכז להכשרת חקלאים" של הגן. מועצת הצמחים העמידה לרשותו של ענקי רכב מסוג מזדה לנטיס, למרות שהוא מועסק בידי הגן הבוטני. בעקבות הפרסום ב"גלובס" החזיר ענקי את הרכב למועצת הצמחים.

מאז מונה ענקי לתפקיד, הוא שיגר שתי הזמנות למגדלים להגיע להשתלמויות בנושא הכנה לתקן
יורופגאפ. ואולם, רק השתלמות אחת התקיימה בפועל בחודש שעבר, והשתתפו בה 20 מגדלים בלבד.

ההשתלמויות שעורך הגן הבוטני עוררו תמיהות בקרב גורמים מקצועיים בתחום החקלאות, שציינו בשיחות עם "גלובס", כי עריכת השתלמויות באמצעות הגן הבוטני היא יצירת כפילות בתחומים הקיימים במשרד החקלאות, ובמיוחד עם שירות ההדרכה (שה"ם).

בשירות זה מועסקים 200 אנשי הדרכה הנחשבים לבעלי המקצוע הטובים והמנוסים ביותר בכל ענפי
החקלאות. מנהל שה"ם, משה גורן, אמר ל"גלובס" בנושא ההכנה לתקן יורוגאפ: "אנו עוסקים בזה כל
הזמן וזה אחד מתפקידינו".

מועצת הצמחים לא השיבה לשאלות "גלובס" בנושא שיתוף הפעולה עם הגן הבוטני, בנימוק שהנושא נמצא תחת חיסיון על-פי חוק מבקר המדינה.

מועצת הצמחים הוקמה במסגרת המיזוג של ארבע מועצות הייצור - פרחים, ירקות פירות ופרי הדר.
מיכאל אילון מונה לתפקיד המנכ"ל לאחר ששימש כעוזר בכיר של שר החקלאות, ישראל כץ. המינוי נפסל בידי ועדת רביבי ולאחר מכן אושר כמינוי זמני עד סוף מארס 2005.
