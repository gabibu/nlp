

ח"כ חיים כץ מהליכוד אמר ביומן ערוץ 7 כי הוא מצפה מראש הממשלה לחשוב שוב ולהפעיל שיקול דעת לגבי משאל עם.

לדברי כץ "על שרון לומר- יתכן שאני רק בן אדם ועלול לטעות. ולו רק כדי שצה"ל ישאר בקונצנזוס. שלא נשמע על סרבנות. נותנים לגיטימציה לעשרת אלפים סרבנים. עליו להפעיל שוב שיקול דעת כי זה חשוב יותר מההתנתקות. גם אם ההתנתקות תידחה בחודש לא יקרה כלום. יכין מראש את כל התהליכים, ואז אם העם יגיד להתנתק תהיה לו לגיטימציה. היום אין לו לגיטימציה".

כץ הדגיש כי "ראינו איך עבר השבוע חוק פינוי פיצוי על חודו של בראכה. אם ערביי ישראל באמת היו דואגים לעצמם לא היתה לי בעיה, אך הם מייצגים את הפלסטינים ומוחאים כפיים כשיש פיגוע. לכן בראכה הוא ח"כ שמייצג את הפלסטינים. גם אחמד טיבי- באיזו מדינה מתוקנת יושב יועצו לשעבר של האויב בכנסת?".

כץ אמר עוד כי ערביי ישראל צריכים להשתתף במשאל ויש לכבד את התוצאה. לגבי בעית הרוב בכנסת למשאל עם אמר כץ כי למד שפוליטיקה היא אמנות הבלתי אפשרי - "אני משוכנע שאם משאל עם יעלה לחקיקה ביוזמת הממשלה - יהיה רוב בכנסת. יש כאלה שמשנים את דעתם".

לגבי הצבעת המורדים נגד התקציב אם לא יהיה משאל עם, אמר ח"כ כץ כי הוא לא חתם על המכתב שהציע זאת: "לא יתכן שבמדינה מתוקנת יאמר מישהו דבר בראיון רדיו, ויהפוך למנהיג שקובע החלטה כזו. לא יתכן שמישהו יצהיר בתקשורת כאילו בשם כולם כדי להעצים את עצמו פוליטית. זה לא מכובד. אם אנו רציניים, נתכנס לפני ההצבעה, נקבל החלטה איך להצביע וכך נפעל".
