

העיתון האוסטרלי, "דה אוסטרליאן" טוען בגיליונו הבוקר כי הסיבה לגירושו של הקונסול הישראלי בקנברה אמיר לאטי לפני כחודש, היא קשר עם עובדת במשרד הביטחון של אוסטרליה. מהדיווח ניתן להבין כי גופי הביטחון באוסטרליה חששו שלאטי הוא איש ביון ישראלי, שפעל במסווה דיפלומטי לגיוסה של אותה אשה. העיתון מדגיש כי נשללה האפשרות שהועלתה תחילה בתקשורת, ולפיה לאטי קשור לפרשת שני סוכני המוסד שנעצרו בניו זילנד לפני כשנה.

בבירורים שנעשו במשרד החוץ הישראלי עם לאטי, הוא הכחיש כי הופעל על ידי גוף ביון כלשהו, וטען כי נהג על פי כל נהלי משרד החוץ. הוא גם נבדק במכונת אמת בעניין, ונמצא דובר אמת.

שירות הביטחון של אוסטרליה טען באוזני העיתון המקומי כי פרשת הקונסול הישראלי היא סוגיה של ביטחון לאומי, וסירב להרחיב בעניין.

אוסטרליה מגלה רגישות מיוחדת בפרשת הקונסול, על רקע מעצר אנשי המוסד בניו זילנד. זאת משום שאחד מהעצורים, אלישע קרא, שהה במשך יותר משנתיים בסינדי במסווה של סוכן נסיעות.

בעוד חודש אמור הנשיא קצב לבקר באוסטרליה, ובשתי המדינות מקווים כי הדבר יביא לרגיעה ביחסים ביניהן.

