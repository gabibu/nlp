

לרוצחו של החייל אברהם ברומברג הי"ד הועברו לאחרונה כמעט מיליון ש"ח בטענה שמדובר ב"חשבון קנטינה". במערכת הביטחון חוששים: הרשות הפלשתינאית מממנת פעולות טרור וחבלה נוספות של ערביי ישראל

הרשות הפלשתינית מממנת, זה שנים ארוכות, את המחבלים הרוצחים מערביי ישראל, שביצעו פעולות טרור - ונלכדו. מדובר במחבלים ערביי ישראל, בעלי תעודות זהות כחולות, ששפוטים בגלל מעשי הרצח והחבלה שביצעו, לתקופות מאסר ארוכות.

לאחרונה התגלה כי הרשות הפלשתינית מעבירה לאסירים הללו סכומי כסף גדולים בכל חודש, המופקדים ישירות בחשבונות הקנטינה שלהם בבתי הכלא.

אחד האסירים שהתפרסם מאוד לאחרונה, סמי יונס, שאותו ביקש אבו-מאזן לשחרר כמחווה מיוחדת, הוא ערבי-ישראלי שקיבל לא מזמן סכום של 850 אלף שקל לחשבון הקנטינה שלו.

יונס הוא המחבל שאירגן את רצח החייל אברהם ברומברג הי"ד בשנת תשמ"א, הדריך את שני רוצחיו, ואף שיגר אותם לרצח.

ברומברג נולד וגדל בזכרון יעקב. בשנת תשל"ח (1978), התגייס לצה"ל, הוכשר כמכונאי טנקים, הוצב ושירת במחנה שריון ברמת הגולן. על שירותו בצה"ל צוין בדוח מפקדיו: "חייל למופת, מוכן לתרום מזמנו הפנוי למען הסובבים אותו, נדיב-לב, בעל יוזמה, אחריות ומסירות". בשנת תשל"ט (1979) הועלה לדרגת רב"ט, נשלח למבדקי קצונה, ומפקדיו ציינו אותו כבעל נתונים חיוביים. בפועל מילא תפקיד של סמ"ר.

ביום י"ט בכסלו תשמ"א (26.11.1980), היה אברהם בדרכו מרמת הגולן לביתו. קבוצת מרצחים התנפלה עליו ואברהם נאבק איתם, עד שנורה בראשו ונשקו נשדד. הוא הועבר במצב קשה לבית-החולים רמב"ם בחיפה. כעבור ארבעה ימים, ביום כ"ג בכסלו תשמ"א (1.12.1980), מת אברהם מפצעיו. בן עשרים היה במותו.

יום לפני נפילתו הועלה לדרגת סמל, הובא למנוחות בבית-הקברות בזכרון יעקב, בחלקה הצבאית, והשאיר אחריו הורים וארבעה אחים ואחיות.

את רוצחו כאמור, ביקש אבו מאזן משרון כמחווה אישית לשחרר עתה, ובינתיים הועבר לרוצח סכום של 850 אלף ש"ח.

הכסף של הרשות הפלשתינאית למחבלים הרוצחים ערביי ישראל, מועבר לפעמים במזוודות מזומנים ולפעמים בהמחאות, מופקד בבנק הדואר על ידי "שר האסירים" הפלשתיני הישאם עבדל ראזק, ומשם עובר לחשבונות הקנטינה של האסירים.

במערכת הביחטון חוששים כי הכסף הרב איננו משמש רק ל"חשבון קנטינה". "כמה ביסלי ובזוקה, אפשר לקנות בשלושת רבעי מיליון שקלים ?" תמה מודאג גורם ביטחוני. במערכת הביטחון חוששים כי דרך המחבלים הכלואים ערביי ישראל, זורמי סכומי העתק למימון פעולות חבלה ורצח נוספות של ערביי ישראל.

בממשלה ובמערכת הביטחון היו נבוכים מגילוי התופעה, והשר לביטחון פנים גדעון עזרא שוקל להורות על הפסקת המימון. במשרד לביטחון פנים מתלבטים, כיצד לנהוג שכן מדובר לדבריהם "באזרחים ישראלים שפעלו נגד ביטחון המדינה, ומקבלים מימון מישות מדינית זרה". מאידך ברור למערכת הביטחון כי הפסקת המימון תפגע ביחסים המתחממים עם הרשות הפלשתינאית.
