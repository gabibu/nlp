

לשכת הרב הראשי לישראל, הרב יונה מצגר, פרסמה אתמול קריטריונים לרב "מורשה לנישואין" לאישור עריכת חופה וקידושין.

מפרסום זה, אשר טרם אושר סופית, עולה בין היתר, כי גם רבנים חב"דיים מחו"ל, כמו גם רבנים אחרים מהתפוצות, לא יורשו יותר לערוך חופות בישראל, אלא אם יאושרו ע"י הרבנות הראשית לישראל. יצויין כי בפרסום לא צויין מה הם המבחנים לאישור רב מחו"ל ע"י הרבנות הראשית.

יו"ר התנועה להגינות שלטונית, מר מרדכי איזנברג, העיר: "האם בכוונת הרבנות הראשית לישראל לנהל ספרי יוחסין של רבנים מחו"ל?". עו"ד נחמה ציבין מהתנועה להגינות שלטונית, טוענת כי הדבר מצביע על מגמה להפוך את הרבנות הראשית לסקטוריאלית.

"הרבנות הראשית אינה הסתדרות, גם לא ועד עובדים אשר עיקר מעייניו בדאגה לבל תפגע פרנסת רבנים עורכי חופה וקידושין. כשירות של רב לערוך חופה וקידושין אינה נובעת, כלל ועיקר, מהיותו רב ממלכתי", אמרה ציבין והדגישה כי אין להעלות על הדעת שרבנים מכובדים בתפוצות, כמו גם ראשי ישיבות מחו"ל ומישראל, תלמידי חכמים מופלגים, לא יהיו רשאים לערוך חו"ק. לדבריו, הדבר גורם לאבסורד, לאפליה ולפגיעה בכבודם של גדולים בישראל.

לפי הדיווח, אדמו"ר יהיה רשאי לערוך חו"ק לחסידיו בלבד וראש ישיבה רק לתלמידיו. עו"ד נחמה ציבין אומרת כי "מהתעסקות הרבנות הראשית, לאחרונה, בצמצום כשירות רבנים להבחר למשרת רב עיר עקב מגבלת גיל 65 ובצמצום מספר הרבנים הרשאים לערוך חו"ק, עולה מגמה של אינטרסים ולא של מהות, אין להשוות את ההגבלות החדשות על עריכת חו"ק לרעיון הטמון בתקנת "שחוטי חוץ", הואיל וכידוע החוק אוסר על רבנים בישראל לקבל שכר עבור עריכת חו"ק".

כזכור, לפני כחודשיים, התקין ראש הממשלה, תקנה המגבילה גיל מועמד לרב עיר לגיל שלא יעלה על 65 שנה. תקנה זו בוטלה, זמן קצר לאחר פרסומה, עקב התערבות התנועה להגינות שלטונית.
