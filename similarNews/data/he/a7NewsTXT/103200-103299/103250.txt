

המשטרה המצרית עוצרת פעילי אופוזיציה בולטים אך תעשיין מוביל, מועמד לנשיאות, מזהיר כי "הבחירות ברשות הפלשתינית הן סטירת לחי למצרים. תחת הכיבוש הישראלי התנהלו בחירות שכמותן לא ראיתי מעולם במצרים"


לפני שלושה חודשים, ובפעם הראשונה זה עשרים שנה, אישרה ועדת המפלגות של הבית העליון במצרים - זאת שממונה על אישור הקמתן של מפלגות חדשות ובוחנת את פעילותן של מפלגות קיימות - להקים מפלגה חדשה, מפלגת המחר (אל-רד), שבראשה עומד איימן נור. שלושה אישים ידועים במצרים - הפסיכיאטרית והפמיניסטית הד"ר נואל אל-סעדאווי, הסוציולוג הד"ר סעד א-דין אברהים וחבר הפרלמנט לשעבר מוחמד חסניין - הודיעו על כוונתם להתמודד על כהונת הנשיא, ותבעו את שינוי החוקה המצרית באופן שיאפשר להם זאת.

במאמר שמפרסם הבוקר בעיתון "הארץ", מזהיר צבי בראל, שגריר ישראל בקהיר לשעבר, מאשליות כי מדובר בדמוקרטיה אמיתית, או בשינוי אוירה פוליטית במצרים. לדבריו, בינתיים עצרו כוחות הביטחון המצריים את איימן נור, ראש מפלגת אל-רד, בטענה של מתן הצהרות כוזבות ובזיוף טופסי הגשת הבקשה לאישור המפלגה, אבל המפלגה עצמה לא נסגרה.

לא נעצרו עדיין גם פעילי התנועה "מצרים למען שינוי", שהפגינו למען משאל עם בשאלת הבחירות לנשיאות. שאיפת התנועה הזאת וארגונים נוספים היא לגרום לכך שהבחירות לנשיאות לא ייעשו עוד בדרך השגורה, שעל פיה הפרלמנט קובע את המועמד והעם מצביע בעד מועמד אחד או פוסל אותו. הפעילים האלה דורשים בחירות ישירות לנשיאות.

לדברי בראל, "כל אלה לא מרגיעים את הוויכוח הפוליטי במצרים בשאלת הנשיאות. מפלגת השלטון, "המפלגה הלאומית" שבראשה עומד מובארק, הודיעה אמנם כי מובארק יהיה מועמדה לכהונה נוספת, חמישית, של שש שנים, אבל מובארק עצמו עדיין לא הודיע סופית על כוונתו. "לנהל מדינה הוא עניין מורכב ודורש ניסיון", אמר בראיון עיתונאי ורמז בכך שאין הוא מתכוון לוותר על המשך ניצול ניסיונו הרב למען המדינה. "אם העם אינו רוצה בך, אינך יכול למשול, ואם העם רוצה בך, אינך יכול להתפטר", הוסיף מובארק. בה בעת הבהיר המתחרה הפוטנציאלי, סעד א-דין אברהים, כי "בתוך 70 מיליון אזרחי מצרים אפשר למצוא לפחות מיליון בני אדם שמוכשרים לנהל את המדינה".

בראל מגלה כי גם המועמד הפוטנציאלי השלישי, מוחמד חסניין, לא מסתיר את כוונותיו. "אני מתכוון לפנות לארה"ב ולאירופה ולבקש מהן ללחוץ על מצרים עד שתהיה פה דמוקרטיה". מוחמד חסניין, נאצריסט לשעבר ובעל מפעל ענק למשאבות, הגיע לשטחי הרשות הפלשתינית לפני כשבועיים כדי להיות אחד המשקיפים המצרים. בצאתו נופף חסניין לכולם בדרכונו שעליו חותמת הוויזה הישראלית, וכשחזר סיפר לכולם על חוויותיו מן הפיתוח, הכבישים והשירותים שיש בישראל, ואמר כי "הבחירות ברשות הפלשתינית הן סטירת לחי למצרים. תחת הכיבוש הישראלי התנהלו בחירות שכמותן לא ראיתי מעולם במצרים".


