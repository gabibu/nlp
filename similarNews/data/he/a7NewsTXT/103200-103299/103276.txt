

קלטות הוידיאו שהחרימה המשטרה מהחתונה בכפר חב"ד, אשר בה השתתף שלשום בנימין נתניהו, לא מכילות כל סצינה אלימה. כך אומר בראיון בלבדי לערוץ 7 צלם החתונה, מיכאל בארי.

לדברי בארי, הוא עצמו לא הבחין בשום ארוע של השלכת חפצים על נתניהו, וממילא גם לא צילם מראה שכזה. לדבריו, "לכל היותר אפשר לשמוע בקלטת מישהו צועק לביבי 'אתה מבייש אותנו', 'אתה מבייש את הרבי'. זאת האמירה הכי חמורה שאני זוכר".

בארי, צעיר עדין למראה, מעיד שאמנם היתה התקהלות סביב נתניהו, אך היא לא היתה תוצאה של רצון לתקוף אותו, אלא נבעה מסקרנות גרידא וכן ממספרם הרב של האורחים: "פשוט כולם רצו לראות אותו והתקרבו אליו". הוא גם לא הבחין בסימני לחץ או התרגשות מיוחדים על פניו של שר האוצר.

שעה קלה אחרי סיום החתונה ניגש איש משטרה לבארי ודרש ממנו את קלטות הצילום של השמחה. בארי, צלם שכיר, השיב שכבר מסר את הקלטות למעבידו, ומאותו רגע נהג בו השוטר בגסות רבה ואף באלימות. " השוטר כל הזמן איים עלי. דחף אותי, ועיקם לי היד למרות שהלכתי בהסכמה לניידת. היה לי נורא מוזר שהוא מפעיל אלימות, כי לא הראיתי שום סימן התנגדות. כשהגענו לתחנת המשטרה פתחו לי תיק על נסיון להעלים ראיות לכאורה. זאת על אף שעוד במהלך הנסיעה בניידת לתחנה דאגתי שהקלטות יגיעו לידי המשטרה, והן אכן הגיעו אליה".

"כל הזמן השוטרים איימו עליי, והזהירו אותי שיהיה לי כתם לכל החיים. 'אנחנו נראה לך מה זה להתעסק עם שוטרים', הם אמרו לי ולא הבנתי מה הם רוצים מהחיים שלי. הרי לא הזזתי אפילו אצבע לכל אורך הארוע. בסופו של דבר שיחררו אותי אחרי כמה שעות. על אף שחלפו כבר שתי יממות אני עדיין מזועזע מהיחס שלהם".

כזכור, מחקירת המשטרה עד כה אין הוכחה שצמיגי מכונית השרד של נתניהו אכן נוקבו, כפי שדווח תחילה. שני צעירים שעל פי החשד צעקו בחתונה לעבר נתניהו מוחזקים במעצר.

עד ראיה: לא היתה אלימות כלפי נתניהו

"שר האוצר לא הותקף ואף אחד מהמשתתפים לא נהג כלפיו בגילוי אלימות", כך טוען דב קרומבי מצפת אחד מהאורחים באירוע.

קרומבי סיפר לערוץ 7 כי כאשר נכנס נתניהו לאולם קראו מולו כמה מחסידי חב"ד "קריאות זעקה על המצב הנורא השורר בארצנו הקדושה ועל שותפותו במהלך המסכן יהודים עד כדי שפיכות דמים וגירוש יהודים מארץ הקודש ר"ל".

כמו כן בעת יציאתו התקבצו כמה וכמה עשרות מחסידי חב"ד וקראו לעברו "דם יהודי אינו הפקר".

קרומבי מוסיף כי "מה שנכתב כאילו שהמשתתפים זרקו על השר סלטים וכדו' זה שקר וכזב ולא היה כך בכלל. כל קשר בין המעשים שהיו בפועל שבהם לא היו כל גילויי אלימות חלילה, לבין הנכתב בעיתונות ובתשקורת אינם נכונים כלל וכלל. ידוע וברור שאם היה אחד המשתתפים נוהג בצורה כל שהיא באיזה שהוא גילוי אלימות או סיכון וכדו' לשר נתניהו, היה נעצר בצורה מידית וברוטלית על ידי אנשי השב"כ הרבים ואנשי המשטרה שהיו במקום. לפי כל הנ"ל ברור ופשוט שאין כל אמת וטיפת אמת בכותרות בכלי התקשורת על אלימות כלפי השר".

קרומבי הוסיף כי הרב דוד נחשון מנכ"ל 'ניידות חב"ד בארץ הקודש' שהשתתף בשמחה, הסתודד במשך זמן ארוך עם שר האוצר ו"הביע בפניו את דברי קודשו של הרבי בנוגע לשלימות הארץ ואת מחאתו התקיפה בעניין".
