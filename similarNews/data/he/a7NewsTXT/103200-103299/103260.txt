

כל הלוחמים בשדה הקרב יצוידו בשנים הקרובות במערכת ראיית לילה תרמית, כך מגלה הבוקר השבועון "במחנה". גופים שונים בצה"ל עוסקים בימים אלה בפיתוח ה"פל"יר" - "פלי (מכשיר אינפרא אדום) לא יקר", שמתבסס על הקטנת מערכות תצפית טרמיות קיימות לשימוש אישי. בסיום הפיתוח תשקול המערכת שני ק"ג בלבד, תצרך כשליש מכמות האנרגיה ותהיה זולה פי שלושה.

מערכות טרמיות לראיית לילה, שיעילות גם בחשיכה, קולטות את החום הנפלט מגופים, ומציגות תמונת מצב על בסיס הבדלי הטמפרטורה. המערכות הקיימות משמשות כיום להכוונת אש, לאיסוף מודיעין ולהתמצאות בשטח בלילה בלבד מאחר שהם כבדות, יקרות ו"זוללות" סוללות, ומוצבות על חצובה או על רכב. כתוצאה מכך, משתמשים חיילים לרוב באמצעי תצפית אישיים כמו "עכבר" או "עכברוש", המבוססים על טכנולוגיית הגברת אור כוכבים, שאמנם זולה יותר, אך יעילה פחות מהמערכת הטרמית.

בפיתוח האב-טיפוס הראשוני של מערכת הפל"י נמשך כשנה, ולפני כחודש זכתה חברת אל-אופ במכרז לפיתוח ולייצור מערכת מבצעית על בסיס האב-טיפוס. בשנה וחצי הקרובה תייצר החברה שלושה דגמים של הפל"י ותנסה אותם בסדרת ניסויי מעבדה ושטח, שבסיומם תתקבל בצה"ל ההחלטה על ההצטיידות בה.

"המערכת תאפשר ללוחם הפשוט יכולות שלא היו קיימות בתחום התצפית וראיית הלילה", אמר ל"במחנה" רס"ן מיכאל, מומחה למערכות טרמיות מהיחידה הטכנולוגית שבאגף טכנולוגיה ולוגיסטיקה במטכ"ל. "זה יבוא לידי ביטוי בניידות, באיכות התמונה ובגמישות הפעלת המכשיר. ראינו שהחיילים רוצים עוד מערכות תרמיות, וההנדסה החדשה תאפשר את ההקצאות בשיקול עלות מול תועלת".




