

פקידים מטוגו הגיעו לניגר, כדי להאזין לאזהרותיהם של מנהיגים אפריקאים, הדורשים להשיב את המשטר החוקתי במדינה, ומוחים על מינויו של פורה גנאסינגבה לנשיא. גנאסינגבה, בנו של הנשיא הקודם, שמת מהתקף לב, מונה בשבוע שעבר לתפקיד, במה שהוגדר כ"הפיכה צבאית".

סוכנות רויטרס מדווחת כי נמשכים העימותים האלימים במדינה הקטנה ומוכת העוני במערב אפריקה, המונה 5.5 מיליון תושבים. שני מפגינים נהרגו היום בעימותים עם הצבא בבירה לומה. לטענת שר הפנים, הצבא ירה יריות אזהרה, לאחר שהמפגינים, 2,000 במספר, הקיפו את רכביו.

המפגינים נושאים שלטים בהם נכתב "טוגו אינה מונרכיה", ו"ההפיכה הצבאית לא תצליח". הצבא טען כי ירה גז מדמיע לעבר המפגינים, בהתאם להנחיות משרד הפנים, לפיהן יש למנוע כל הפגנות ציבוריות במשך החודשיים הקרובים, בהן מתקיים אבל על מותו של הנשיא.
