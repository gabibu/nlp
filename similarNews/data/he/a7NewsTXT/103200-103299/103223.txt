

הפורום המשפטי מזהיר: חוק ההתנתקות, המאפשר פינוי בכפיה של אזרחים ישראלים מבתיהם, יאפשר לכל ממשלה בעתיד לגרש גם את ערביי ישראל; "החוק סותר את חוק יסוד: כבוד האדם וחירותו", אומרים המשפטנים

הפורום המשפטי למען ארץ ישראל גורס כי חוק ההתנתקות, המעגן בתוכו את פינויים של אזרחים ישראלים מבתיהם, יאפשר בעתיד לכל ממשלה, להעביר מבתיהם גם אזרחים ערביי ישראל.

לקראת ההצבעות הצפויות בעניין החוק בועדת החוקה, חיווה הפורום את דעתו כי הסעיפים בחוק, במתכונתו הנוכחית, מאפשרים להעביר מבתיהם, גם בכפיה, כל אזרח ישראלי, יהודי או ערבי.

עו"ד יוסי פוקס הסביר כי הפורום סבור, כי בכך סותר החוק את חוק יסוד: כבוד האדם וחירותו.
לדבריו, אם אכן יאושר החוק בכנסת ובבג"ץ, הוא ישמש כתקדים וכמכשיר לפינוי אזרחים ערבים בעתיד, עפ"י אותם פרמטרים שנקבעו בחוק.

הפורום המשפטי, מאגד למעלה ממאה עורכי דין, משפטנים ומרצים למשפט, שליוו את הדיונים בחוק ההתנתקות, בוועדות הכספים והחוקה של הכנסת.


