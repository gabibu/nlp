

אתר האינטרנט האמריקני "World Tribune" מדווח, כי לפני חמישה חודשים התרחש קרב בין מטוסים ישראלים למטוסים סוריים לראשונה מאז מבצע שלום הגליל, בשמי עיר הנמל לטקיה, אליה מגיע נשק מאיראן לחיזבאללה


על-פי דיווח שפירסם הלילה אתר האינטרנט האמריקני "World Tribune" בכ"ח באלול תשס"ד, 14 בספטמבר 2004 , לפני חמישה חודשים, מעל שמי עיר הנמל הסורית לטקייה, הפילו מטוסים ישראליים שני מטוסי מיג סוריים.

לדברי האתר, המסתמך על מפלגת האופוזיציה הסורית שבסיסה בוושינגטון, הקרב בין ישראל לסוריה, הראשון מאז מבצע שלום הגליל, התרחש בין שני מטוסי מיג 29 סוריים לשני מטוסי אף 16 ישראליים ובסיומו הופלו שני מטוסי המיג, וטייסינו שבו לבסיסם בשלום.

על-פי הדיווח מטוסינו חגו מעל העיר לטקייה, המשמשת כעיר הנמל שדרכה עוברת אספקת הנשק מאיראן לחיזבאללה.

בדיווח של מפלגת הרפורמה הסורית (RPS), נאמר עוד כי שני הטייסים שמטוסיהם הופלו נאספו בחיים על ידי מסוקים סוריים, ואף ננקבו שמות הטייסים: ארשד מידהאט מובארק, ואחמד אל ח'טיב.

"World Tribune" מדווח מפי מקורות דיפלומטיים שאישרו, לדבריו, את הדיווח, כי תקרית הפלת שני המטוסים הסוריים היא שזירזה את הנשיא הסורי, בשאר אסד, לנסות ולרכוש בהקדם את מערכות ההגנה של הטילים נגד מטוסים מדגם SA-18 מרוסיה. ניסיון זה לרכישת הטילים, הוא שהביא לפרוץ המשבר הדיפלומטי החריף בין רוסיה לישראל לפני כחודש. שכן, ישראל חששה כי מידי צבא סוריה יגיעו הטילים לידי החיזבאללה. גם ארה"ב טענה אז באזני רוסיה, כי סוריה תומכת בטרור, וכי טילים שכאלו, אם יהיו בידיה יסכנו את חיי החיילים האמריקאיים בעיראק.

הלחץ הבינלאומי הועיל ולפני כשבועיים הודיעו רוסיה וסוריה רשמית, כי אין בכוונתן לבצע את עיסקת הטילים.
