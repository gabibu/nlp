

בעלה של השופטת דורית בייניש העלים הכנסות ממס הכנסה, ומזוז החליט לסגור את התיק נגדו. תנועת אומ"ץ ליועץ המשפטי: "מעתה כל אדם, השרוי במצוקה כספית רשאי שלא לשלם מס - ולא יועמד לדין"

תנועת אומ"ץ מבקשת מהיועץ המשפטי לממשלה, מני מזוז, למצות את הדין עם עו"ד יחזקאל בייניש, ולהורות על המשך החקירה בחשדות שהועלו נגדו על שחיתות ואי סדרים. זאת על יסוד הממצאים שעלו בחקירה שערך החוקר המיוחד מטעם רשם העמותות, שמונה לחקור את שנעשה בתזמורת הסימפונית ירושלים, בראשה עמד עו"ד בייניש כיושב-ראש.

הפניה אל מזוז נעשתה, לאחר שהפרקליטות הודיעה - על-דעתו של מזוז, כי אין מקום להגיש כתב אישום נגד עו"ד בייניש בגין אי העברת הניכויים למס הכנסה.

"קראנו החלטתך ונימוקיך מדוע אין להעמיד לדין פלילי את עו"ד יחזקאל בייניש, למרות שלא עמד בחובתו להעביר למס הכנסה את הניכויים מהשכר ששולם בעמותה שעמד בראשה", נאמר במכתב אומ"ץ למזוז.

"רשמנו לפנינו את הודעתך כי החלטתך נוגעת רק לאי העברת ניכויים ולא לכל פעילות אחרת של העמותה או מנהליה הנתונה לבדיקה מטעם רשם העמותות", נאמר בפניית אומ"ץ אל מזוז. "עפ"י הידוע לנו, מעלים ממצאי החוקר המיוחד מטעם הרשם חשדות חמורים לביצוע לכאורה של עבירות, בהן: אי רישום תקבולים, מסירת וקבלת כספים במזומן ועוד. אנו פונים אליך בבקשה להורות על המשך החקירה בנושאים הנדונים. לא מן הנמנע שהחלטתך אינה קשורה במעמדו או בקשריו המשפחתיים של עו"ד בייניש ונובעת אך ורק מפרשנותך לחוק. עם זאת, לאור העובדה שאתה מכהן כיועץ המשפטי לממשלה, שזכותו וחובתו לקבוע הנחיות משפטיות הנוגעות לכלל הציבור, נבקשך בזאת להוציא הנחיות דומות לרשויות המס ולכל גורמי הפרקליטות שבהן יוסבר ויובהר כי גם כל אזרח רגיל שימצא במצב דומה של מחסור במזומנים או מצוקת אשראי ולא יעביר למס הכנסה ניכויים כנדרש בחוק - לא יועמד לדין.

"אם מוסכם עליך שתזמורת גדולה המגלגלת מיליוני שקלים ומעסיקה הרבה עובדים, יכולה ורשאית (מחמת מצוקה כלכלית ובגלל שמי שהבטיחו לה כסף לא קיימו הבטחתם) לעכב תשלומים לשלטונות המס בלא שינקטו נגד מנהליה הליכים פליליים, ודאי תסכים שגם האזרח קטן, מסוחר ובעל מכולת ועד קבלן שיפוצים, מתווך או שרברב המעסיקים בקושי רק עובד אחד או שניים, ייהנו מאפשרות דומה. מצוקת המזומנים וקשיי התשלום שלהם אינם שונים או קלים ממצוקתה וקשייה של תזמורת".

לדברי תנועת אומ"ץ "ראוי שהנחיות ומדיניות היועץ המשפטי לממשלה בעניין כזה יהיו שווים לכולם, שכן בהעדרם - ובהעדר הנחיה מצידך שמדיניות זו תחול מכאן ואילך על כל המשק ועל כל המנהלים, עלול להיווצר הרושם בציבור כי יצאה והוצאה ממך, חלילה, הנחיה מיוחדת שחלה רק לגבי עו"ד יחזקאל בייניש - דבר שוודאי לא ראוי שיעשה".

רשויות מס הכנסה ביקשו מהפרקליטות להעמיד לדין את בייניש על יסוד חשדות למעשים פליליים חמורים בשנים 2000-2003 מצד עו"ד יחזקאל בייניש עצמו. בייניש חשוד בעבירות מס, רישומים כוזבים במסמכי תאגיד ובעבירות נוספות. לפני מספר ימים הורה מזוז על סגירת התיק.
