

אורנה שמעוני מארגון 'ארבע אימהות' פרסמה מאמר באתר ידיעות אחרונות שכותרתו 'האזינו למתנחלים' ובו היא קוראת לערוך משאל עם.
בראיון ליומן ערוץ 7 אמרה שמעוני כי היא תומכת שנים רבות בצעד של התנתקות כיוון שלטענתה מטרתה היא "יצירת מדינה דמוקרטית בעלת רוב יהודי לדורי דורות".

"משאל עם הוא דילמה קשה. יש לנו מדינה דמוקרטית ואינני מערערת על השלטון הפרלמנטרי, אך דווקא היום כשהגענו להידברות עם אויבנו ונגיע עימם להסכם שלום, וכשהגענו לשלום עם מצרים וירדן, אז בתוכנו, בין אחינו גם. המתנחלים הם אחינו, אחים לא בוחרים. אנו יהודים במדינת ישראל יחד, ויחד עם המתנחלים נכריע בהכרעות דמוקרטיות, יחד עם הקול הערבי. דוקא כעת כשיש רוב גדול בעד ההתנתקות, זה הרגע להאזין לזעקתם של המתנחלים. אין ממה לפחד בחיסול הדמוקרטיה על ידי משאל. צריך לקבוע שמשאל עם ייערך רק בנושא של הסכמי שלום הדורשים עקירת ישובים, כמו ההתנתקות, או אם נגיע להסכם עם סוריה בתנאים דומים. אני לא רוצה להפוך לדמוקרטיה של משאלי עם, בכל הנושאים שאינם עקירת ישובים בהסכם שלום, נשתמש בנציגינו בכנסת".

שמעוני ציינה כי אינה דוגלת בחזרה לגבולות '67, אלא בהתכנסות יהודים ביו"ש שתבטיח רוב יהודי במדינה לדורות. לגבי התנגדותו של שרון למשאל אמרה שמעוני כי הוא רוצה לעמוד בלוח הזמנים של ההתנתקות, אך לדעתה ניתן לעמוד בתאריכים גם עם משאל עם.

"חבריי בשמאל אומרים שאני תמימה, אך שמעתי דעות במסגרת דיונים רבים ביו"ש שהשתתפתי בהם, כל הזמן אמרו- נקבל כל הכרעה דמוקרטית. אני מבינה את דעתם - הם בחרו בבחירות מנהיג שבנה להם את כל הישובים וכעת מרגישים שהוא מוליך אותם שולל, למרות שהוא אמר שיהיו ויתורים כואבים עוד לפני הבחירות. יש להקשיב לנקודה שלהם. החרדה שלי היא ממלחמת אחים אני רואה זאת מול עיניי. ניתן להגיע היום לחוק מהיר של משאל עם שיתאים לזמני רה"מ, ולא להגיע לדבר הנורא של מלחמת אחים. היום אין רוב בכנסת למשאל, אך אני מביעה את דעתי כאזרחית, זה נראה לי מאוד קריטי, הסכנה גוברת והולכת. מספיק רק כמה נפגעים, ושאנשי שמאל יחליפו את סרבני הימין כדי ליצור התלקחות נוראית. אנו מושיטים יד לאויבנו מאתמול, צריך להקשיב גם למתיישבים שמקימים דור שלישי ביש"ע, ולא יעלו בשמחה לאוטובוסים".
