

הישגים מרשימים לבוגרי התוכנית לנוער מוכשר במתמטיקה מבת-ים בשיתוף אוניברסיטת בר-אילן
בגרות במתמטיקה בכיתה י' בממוצע 98


252 תלמידי כיתות י' מבת-ים, שנטלו חלק בפרוייקט לנוער מוכשר במתמטיקה שמפעיל אגף החינוך העירוני, בשיתוף המרכז הישראלי לקידום מדעי המתמטיקה באוניברסיטת בר-אילן השנת תשס"ה, סיימו את בחינת הבגרות בממוצע של 5 יחידות לימוד, בממוצע 98.

בוגר התכנית, אוליבר אביטל, תושב העיר שהמשיך ללימודים אקדמיים, קיבל ציון 100 בתזה, במסגרת תואר שני, בהיותו בן 19.

במכתב שנתקבל בימים אלה בלשכת ראש העיר, שלומי לחיאני, מאוניברסיטת בר-אילן משבחים מייסדי התכנית, פרופ' צבי ארד ופרופ' ברנרד פנצ'וק, את תלמידי בת-ים.

בת-ים היא אחת משלוש הערים שממוצע הציונים עומד על הממוצע המרשים: 98. התכנית מופעלת ב-20 מוקדים עירוניים ברחבי הארץ. השניים גם בחרו לצרף לראש העיר, דיאגראמה המתארת את מגמת עליית הציונים והגידול במספר התלמידים במשך השנים תשנ"ג-תשס"ד ואת העלייה במספר התלמידים עד שנת תשס"ה.

במסגרת התכנית מוגשים תלמידי כיתות י' לבחינת בגרות במתמטיקה ברמה של 5 יחידות לימוד. מסיימי התכנית בכתה י' יכולים להמשיך בלימודיהם באוניברסיטה בכתות י"א וי"ב ולסיים תואר ראשון B.Sc במתמטיקה ובמדעי המחשב, או חלק נכבד מתואר זה.

התכנית פועלת בפיקוח המחלקה למתמטיקה באוניברסיטת בר-אילן ובשיתוף עם המרכז הישראלי לקידום תלמידי המתמטיקה. בוגרים רבים של התכנית, סיימו את התואר השלישי ומשמשים כמרצים מן המניין באוניברסיטה.

ראש העיר שלומי לחיאני, המטפח מאוד את נושא המצוינות, ופתח שתי פנימיות יום למחוננים השנה, ביקש להרחיב עוד יותר נושא זה, ולבחון אפשרות להכניס פרוייקטים לילדים מצטיינים במתמטיקה בכתה ו' עם אוניברסיטת בר-אילן.
