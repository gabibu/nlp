

בשבועות האחרונים הוחלט במועצת יש"ע להפוך את הבמה ובמקום להפנותה למקבלי ההחלטות, להופכה אל מול דעת הקהל. מדובר ביוזמות מקומיות של מתנדבים בערים עצמם. אחר הצהרים נערכה מסיבת ראש חודש במאהל בנתניה.

"ישנו חלק בעם המסומם מתאוריית השלום וממשלת ישראל מעבירה את אופיום השלום לעם למרות עשרות הפגזים הנוחתים על גוש קטיף, אך החוסן הנפשי והרוחני של מרבית עם ישראל ובתוכם גוש קטיף האמיצים ינצח את החושך ויאיר את עם ישראל", בדברי חיזוק אלו פתח יו"ר ועד רבני יש"ע, הרב דב ליאור, את מסיבת ראש החודש שהתקיימה במאהל המחאה נגד הנסיגה בכיכר ציון בנתניה.

אנשים רבים מתושבי העיר ופעילים של מועצת יש"ע ומטות ערים קיימו במקום מסיבת ראש חודש אדר כחלק מפעילותם ההסברתית בעיר. בין המשתתפים היו הרב דוד שלוש וסגן ראש העיר, מנדי וייס.
עודד משיח, אחד הפעילים במאהל סיפר לערוץ 7, כי הגיע ציבור נתנייתי חם ואוהד כדי להביע את הזדהותו.
במקום מחתימים הפעילים את הציבור על עצומה הקוראת לציבור להגיע לגוש קטיף אם חלילה יתבצע הפינוי. בנוסף, הפעילים מחלקים פליירים, סטיקרים ותולים שלטי חוצות בעיר תוך כדי פעילות הסברתית נגד הנסיגה.
עודד משיח מספר כי גם תושבי העיר המבוגרים נרתמו לפעילות ומבקשים להצטרף למאמצי ההסברה.
"היה לנו סיפור שאחד הפקחים ניגש אל משה האחראי וביקשו שלא להשתמש במגהפון. הם התחילו לדבר ולהתווכח עד שלבסוף השתכנע הפקח בעצמו וחתם על העצומה".

מאהלי מחאה הוקמו כבר במספר ערים במקומות מרכזיים. בצומת גולני, נתניה ובפתח תקוה הוקמו מאהלים כשלוחות של המאהל המרכזי מול הכנסת שפורק בימים האחרונים. בפ"ת מוקם המאהל במדרחוב ההגנה במרכז העיר. במקום קופות לתרומות שהתמלאו על ידי התושבים, וכמו כן פעילות מכירות עניפה של ביגוד חורף כתום של המאבק, ומוצרים נוספים הקשורים למחאה. בנוסף חותמים רבים על דפי התחייבות לסיוע נגד העקירה בדרכים שונות.
עוברים ושבים יכולים, לצפות ולהתרשם מסרט ההסברה של ועד יישובי גוש קטיף וכן לשוחח עם הפעילים עצמם.

מאהלים נוספים יוקמו בימים הקרובים גם באופקים, חיפה ותל אביב. "חלק מהפנייה שלנו החוצה וכך גם תהיה ההפגנה ביום שני הקרוב בעת ההצבעה", אומרת דוברת מועצת יש"ע עמרוסי, "הקריאה שוב תהיה שרון מפחד ממשאל ואנחנו קוראים 'תנו לעם להחליט'".
(פ)
