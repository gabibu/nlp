

קציני חטיבת בנימין שהודחו בעקבות מכתבם נגד ההתנתקות, הגישו אתמול עתירה לבג"ץ נגד הדחתם. סא"ל במיל' יצחק שדמי, אחד הקצינים אמר ביומן ערוץ 7 כי עילת ההדחה היתה כאילו הם קראו לסירוב במכתב. "במכתב לא ציינו דרגות ותפקידים, לא קראנו לסירוב ולא הצהרנו שנסרב".

לדבריו "הבהרנו שאנו נגד סירוב והדבר יגרום נזק כבד. לא עשינו את הדבר בו אנו מואשמים. אמרנו במכתב שגירוש יהודים מא"י הוא לא מוסרי, לא קביל ולא דמוקרטי, ומזה לא נחזור בנו. לא קראנו לסירוב אך לא מקשיבים לנו. אנו חושבים שבגלל אי מוסריות הפקודה כאמור, טוב יהיה שצה"ל לא יהיה מעורב בסיפור, צה"ל לא יהיה מעורב פוליטית".

שדמי מדגיש כי "לא קבענו שהפקודה בלתי חוקית בעליל, רק אמרנו שכך אנו חושבים. מי שצריך לקבוע זאת זה בג"ץ או משאל עם. גם אנשי שמאל אומרים שזה כשר אבל מסריח, ולדעתי לא כך צריך לעבוד במדינה. המעשה הוא אנטי ציוני - נגד ההתישבות, ואנטי מוסרי - להוציא אדם מהבית ללא שום תמורה, אין הסבר מה מרוויחים מזה. אפילו את הטרחה הקטנה לשכנע את העם בטובת המהלך אין פה".

לגבי התנהלות צה"ל בפרשה אמר שדמי כי אם אכן היתה פה קריאה לסרבנות הרי שצה"ל נהג נכון, אך לא היה פה דבר כזה. "לא קראנו לסרבנות והיינו מוכנים להבהיר זאת בכתב. אי קבלת ההבהרה שלנו היא צעד פוליטי לחלוטין. זה הוראה מרה"מ ולא החלטת הרמטכ"ל או אלוף הפיקוד".

שדמי הוסיף כי לדעתו שופטי הבג"ץ לא יהיו כפופים בהחלטתם לרה"מ, והם בעלי דעה עצמאית אך יש בעיה בנטיות התרבותיות שלהם: "איני יודע אם הם יכולים לדון בעניין בשיקול דעת מוחלט ללא נטיות פוליטיות. הם נוטים שמאלה, ואיני בטוח שהם יכולים להתנתק מהמשא התרבותי שלהם בבואם לפסוק".

