

שר האוצר, בנימין נתניהו, הותקף על ידי קומץ של מפגינים בעת ששהה באירוע משפחתי של אחד מחבריו לסיירת מטכ"ל בכפר חב"ד. דובר חב"ד: "אלה לא אנשים מחב"ד וזו לא דרכנו".

המפגינים צעקו לעברו "דם יהודים אינו הפקר", וניקבו את צמיגי מכוניתו. נתניהו חולץ מהמקום במכוניתו של אחד ממלוויו. הוא לא נפגע.

החתונה שהתקיימה הערב בכפר לא הייתה של תושבי המקום. דובר חב"ד, מנחם ברוד, אמר בתגובה לכתב ערוץ 7: "מי שתקף את השר נתניהו לא משתייך לחב"ד. זו לא דרכנו, ומי שעשה את זה חילל את כבוד הכפר והחסידות".

אתר חב"ד און ליין מדווח כי אותם בחורים הקיצוניים שהגיעו לכפר-חב"ד מאזור הצפון, השליכו חפצים לעברו של שר האוצר תוך קריאות גנאי מטורפות, עד שמאבטחיו נאלצו להוציאו אל מחוץ לאולם בדלת צדדית.

התדהמה גברה שבעתיים כאשר הגיעו השר ומלוויו למכוניתו והתברר כי שני גלגלים נוקבו. כוחות משטרה רבים זרמו למקום. לפי הדיווח באתר COL, קהל חסידי חב"ד שהיו עדים למחזה המביש, היו מזועזים עד עמקי נשמתם, ומחו בתוקף על אותם מעשים.
