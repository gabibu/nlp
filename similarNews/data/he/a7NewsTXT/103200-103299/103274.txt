

ישראל תתיר את חזרתם לשטחי יו"ש של 56 ערבים שגורשו במהלך העימותים בכנסיית המולד בבית לחם בשנת 02'. חלקם היו מעורבים בפיגועים בהם נרצחו אזרחים ישראלים.

ישראל תאפשר ל-56 ערבים שגורשו לפני כ-3 שנים, לשוב לבתיהם. יועצו של ראש הממשלה, רענן גיסין, אישר לסוכנות אי.פי את הידיעה, ואמר: "הסכמנו לכך שהם לא ייעצרו עם שובם. הקפאנו את כל ההליכים נגדם, כל עוד יימנעו מפעילות טרור".

בנוסף, יחזרו ליו"ש עוד 20 מחבלים שגורשו לחבל עזה לאחר גל פיגועים בישראל. סך הכל יחזרו כ-60 מחבלים. זהו חלק מההבנות שגובשו עם אבו מאזן לאחר פסגת שארם א-שייח. על פי הדיווח, ההחלטה לאפשר את חזרתם של המגורשים הוסכמה בוועידת הפסגה בשארם א-שייח.

ח"כ שאול יהלום מהמפד"ל אומר בתגובה: "זוהי פעולה נוספת בשרשרת הפעולות הפזיזות וחסרות האחריות של הממשלה, שפותחת שעריה לטרוריסטים מועדים, שללא ספק יחזרו לסורם - לדרך הטרור.

מארגון נפגעי הטרור 'אלמגור' נמסר כי "החזרת מבוקשי כנסיית המולד פותחת איתם את חשבון הדמים מחדש. נעשה הכל לבטל להם את החסינות שניתנה להם וכל ההבטחות תהיינה שוות כקליפת השום בעתיד-בשעת כושר מדינית ופוליטית אחרת. אנו נודיע זאת בחו"ל כדי שיבינו שההבטחה שניתנה לא תכובד בעתיד- כפי שהבטחות נציגי הממשלה שניתנו על קברי הנרצחים, על היד הארוכה שתשיג את הרוצחים, מופרות כעת בציניות מחרידה, על ידי יד קצרה שממהרת לשחררם ולהחזירם לבתיהם, בעוד הנרצחים מוטלים מתחת לקברים".

"אוי לאומה שכך מתייחסת לרוצחיה ואוי לאומה שכך מתייחסת לקורבנותיה", אומר דובר אלמגור, אוריה בכרך.
