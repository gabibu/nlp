

שני דרוזים נפצעו בשבת באורח בינוני מירי ושישה, בהם שוטר, נפצעו קל בעימותים בין דרוזים לנוצרים בכפר מראר שבגליל המערבי.

העימותים, שהחלו ביום חמישי, התחדשו במהלך השבת לאחר שתוך כדי הפגנה שקטה שאירגנו תושבים נוצרים סמוך לכנסייה בכפר, במחאה על התנהלות המשטרה באירועים האחרונים, החלו להתאסף דרוזים ופרצה קטטה המונית. בצהריים נראה ענן עשן העולה מהכפר ועשרות משפחות נוצריות החלו לברוח מהמקום. הפצועים פונו לבית החולים פוריה בטבריה.

ח"כ ראלב מג'אדלה יו"ר ועדת הפנים ואיכות הסביבה של הכנסת האחראית גם על המשטרה יכנס בשבוע הבא את הועדה לדיון דחוף בהתפרעויות בכפר מר'אר. "נבדוק הן את תפקוד המשטרה באירוע והן את הטענות שהרקע לשריפת הבתים והחנויות של הנוצרים מסחרי - לא ייתכן כי תופעל אלימות מאורגנת והפורעים לא יעצרו ויטופלו-חובתה של המשטרה לאכוף את החוק ולשמור על ביטחון אזרחי המדינה בכפרים בדיוק כמו בת"א", אמר.

עוד הודיע ח"כ מג'אדלה כי לאור האלימות הקשה שראה בסיורו בכפר מר'אר, על הכנסת והדרג הפוליטי הבכיר ביותר להתערב ולדאוג לכך שמחד הפורעים יבואו על עונשם ומאידך מקרים מסוג זה לא ישנו. לדבריו, "חשוב לשמור על המשך החיים המשותפים בין שלושת העדות בכפר מר'אר כי אין שום דרך אחרת".
