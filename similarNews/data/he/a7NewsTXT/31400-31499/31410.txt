

ג'לאל חליל ג'ראר, בן 17.5, תושב יאמון ליד ג'נין נעצר בראשית חודש יולי. ג'לאל הודה בחקירתו כי לפני כחצי שנה פנה לחברו שהינו פעיל בג'יהאד האיסלאמי והציע עצמו כמי שמעוניין להתגייס לג'יהאד האיסלאמי ולבצע פיגוע התאבדות. כשבוע לפני פיגוע מכונית התופת בצומת מגידו ב-5 ביוני 2002 אשר בו נרצחו 17 אזרחים ישראלים ו-42 נפצעו, פנה פעיל הג'יהאד האיסלאמי לג'לאל והציע לו להשתתף בפיגוע מכונית התופת. ג'לאל סירב וציין כי חשש שיהרסו את בית הוריו באם יתאבד.

המחבלת השניה אומיה מחמד דמג', תושבת מחנה הפליטים ג'נין בת 24, הסגירה עצמה לידי כוח צה"ל ב-27 ביולי. אומיה ציינה כי הושפעה מפיגוע ההתאבדות שבוצע על ידי בחורה מבית לחם ב-29 במרס 2002 בסופרמרקט בשכונת קריית יובל בירושלים, בו נרצחו שני ישראלים ו-22 נפצעו. על כן פנתה למחמוד טואלבה "נורסי", מבכירי הג'יהאד האיסלאמי בשומרון, והציעה עצמה לביצוע פיגוע התאבדות, היא אף ציינה בפניו כי זוהי זכות הנשים להשתתף בפעילות כזו. לפני תחילת מבצע "חומת מגן" הכינה אומיה מכתב אישי למשפחתה בו הודיעה על כוונתה לבצע פיגוע. לאחר מספר ימים צולמה על-ידי נורסי במצלמת וידאו כשהיא מקריאה את צוואתה, נושאת בידה נשק וקוראן.

כשבוע לפני שאומיה הסגירה עצמה קיימה שיחה עם פעילי הג'יהאד האיסלאמי בנושא הפיגוע שביקשה לבצע. במהלך השיחה נכחה חברתה של אומיה בחדר ולאחר מכן דיווחה למשטרת ישראל על כוונת אומיה לבצע פיגוע. כאשר אומיה הסגירה את עצמה לידי כוחות הבטחון היא ציינה כי עשתה כן בין השאר משום שחששה, כי יהרסו את בית משפחתה.

