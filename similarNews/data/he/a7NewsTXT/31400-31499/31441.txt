

אתמול לפנות בוקר הרסו כוחות צה"ל בג'נין את ביתו של מחבל הג'יאהד האיסלמי מוחמד אבו טביח. קודם לכן נהרס בבית ג'אללה ביתו של מחבל התופת חזעה עתאה יוסוף, שביצע שלשום את את הפיגוע ברחוב הנביאים בירושלים. דובר צה"ל מסר שהריסת ביתו של המחבל נועדה להבהיר למחבלים ולשולחיהם כי יש מחיר למעשיהם, ובכך לנסות למנוע פיגועים נוספים.

אתמול פורסם כי מחבלת ומחבל שגייסו ארגוני הטרור, ושעמדו לבצע פיגועי התאבדות, התחרטו לבסוף ולא ביצעו את הפיגועים. בחקירתם בשב"כ מסרו השניים כי התחרטו בין היתר משום שחששו מהריסת בתי משפחותיהם.

ג'לאל חליל ג'ראר, תושב יאמון/ג'נין, בן 17.5, נעצר בראשית חודש יולי 2002. לדברי השב"כ, ג'לאל הודה בחקירתו כי לפני כחצי שנה פנה לחברו, פעיל בג'יהאד האיסלאמי, והציע את עצמו כמי שמעוניין להתגייס לג'יהאד האיסלאמי ולבצע פיגוע התאבדות. חברו של ג'לאל מסר לו כי לא יוכל להתגייס לארגון, אולם יחזור אליו בנוגע לרצונו להתאבד. כשבוע לפני פיגוע מכונית התופת בצומת מגידו ב 5 ביוני 2002, פיגוע שבו נהרגו 17 אזרחים ישראלים ו 42 נפצעו, פנה פעיל הג'יהאד האיסלאמי לג'לאל והציע לו להשתתף בפיגוע מכונית התופת. ג'לאל סירב להצעה וציין כי חשש מהוריו, ופחד כי אם יתאבד יהרסו את ביתם.

ב-27 ביולי הסגירה את עצמה גם אומיה מחמד דמג', תושבת מחנה הפליטים ג'נין, בת 24 לידי כוח צה"ל. אומיה ציינה כי הושפעה מפיגוע ההתאבדות שביצעה בחורה מבית לחם (מדובר בפיגוע ההתאבדות שביצעה איאת אחרס ב-29 במרס 2002 בסופרמרקט בשכונת קריית יובל בירושלים, שבו נרצחו שני אזרחים ישראלים ו-22 נפצעו), ועל כן פנתה למחמוד טואלבה "נורסי", מבכירי הג'יהאד האיסלאמי בשומרון, והציעה את עצמה לביצוע פיגוע התאבדות.

היא ציינה בפניו כי זוהי "זכות הנשים" להשתתף בפעילות כזו. נורסי בירך את אומיה, והבטיח כי ייצור עמה קשר. לאחר כשבועיים יצר נורסי קשר עם אומיה ועדכן אותה כי הייתה לה הזדמנות לבצע פיגוע, וכי הכין פצצה שהתכוון כי תסתיר בעת שהיא מחזיקה לכאורה תינוק, וכי הזדמנות זו הוחמצה. לפני תחילת מבצע "חומת מגן" הכינה אומיה מכתב אישי למשפחתה, ובו הודיעה על כוונתה לבצע פיגוע. לאחר ימים אחדים צילם אותה נורסי במצלמת וידאו בעודה מקריאה את צוואתה, ונושאת בידה נשק וקוראן.

כשבוע לפני שאומיה הסגירה עצמה קיימה שיחה עם פעילי הג'יהאד האיסלאמי בנושא הפיגוע שביקשה לבצע. במהלך השיחה נכחה חברתה של אומיה בחדר, ולאחר מכן דיווחה למשטרת ישראל על כוונתה של אומיה לבצע פיגוע. כאשר אומיה הסגירה את עצמה לידי כוחות הביטחון היא ציינה כי עשתה כן בין השאר משום שחששה כי יהרסו את בית משפחתה.

התנגדות למשלוח מחבל לפיגוע תופת התעוררה דווקא בביתו של מי ששולח מחבלים למטרה זו עבד אל עזיז רנטיסי, ממנהיגי החמאס. משיחת טלפון שהוקלטה בין אשתו של רנטיסי לבין משלח מחבלים מתאבדים, עולה התנגדותה של גב' רנטיסי לשלוח את בנה ליהפך ל"שאהיד". את הקלטת מצאו כוחות צה"ל בלשכתו של ערפאת ברמאללה, והיא תשודר בתחנה הטלוויזיה הלוויינית של רשות השידור בשפה הערבית.

משלח המחבלים התקשר לאום מוחמד ושאל אותה לשלום בנה, שלדבריו לא הגיע יום לפני השיחה הטלפונית למסגד כדי לפגוש את "החבר'ה המוג'הידין". מכיוון שלא הגיע, הוא מתקשר למשפחתו של מוחמד. האיש שואל את האישה: "האם הוא בסדר?" ומוסיף: "אנו מודאגים לשלומו: האם הכל בסדר?".

אום מוחמד: "כן, הכל בסדר, אתמול הוא ישן כל היום מכיוון שהוא לומד לבחינות". האיש ענה: "הוא בין אחד האחים המוג'הידן, אשר אמור להגיע אלינו ולהתכבד אצלנו. הכנו את מוחמד להשלים את אמצע הדרך. הוא ישלים את כל המשימה ויהיה בן אחד השאהידים".
אום מוחמד: "בני אינו מתעסק עם זה. אני מברכת אותך, אך בני עסוק בלימודים".
האיש לאום מוחמד: "אנו, בחמאס, מקווים שבנך יהיה בין אלה שישלימו את הדרך למען הפלשתינים, ואני מתפלא איך אישה כמוך דוחה את בקשתנו ואינה עונה לקריאה להמשיך בג'יאהד נגד הציונות". אום מוחמד: "איני מכירה אנשים כמוך", וטורקת את הטלפון.

יצוין כי בכירי הרש"פ, כמו גם בנו של רנטיסי, שומרים על בניהם מכל מגע עם האירועים הקשים ברש"פ ומשגרים אותם ללימודים בחו"ל.

