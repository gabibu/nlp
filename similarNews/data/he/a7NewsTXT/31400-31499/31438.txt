

"הפיגוע באוניברסיטה העברית בירושלים זעזע את כל העולם הסטודנטיאלי ברחבי העולם", כך אמר אתמול שמעון שרבף, דובר התאחדות הסטודנטים היהודית העולמית - ה"ווג'ס". לדבריו, מאז הפיגוע התקשרו יושבי ראש ארגוני הסטודנטים היהודיים מאוסטרליה, מדרום-אפריקה, ומהאיחוד האירופי למשרדי הארגון בירושלים. "הם הביעו זעזוע וצער על הפיגוע, ואמרו כי התקשרו אליהם נשיאי ארגוני הסטודנטים בארצותיהם וגינו את הפיגוע".

שרבף אמר כי הארגון נערך לתגובה בשיתוף פעולה עם ארגוני הסטודנטים היהודיים בכל רחבי העולם. "אנו מגבשים את דרך הפעולה, וככל הנראה נערוך עצרות הזדהות בקמפוסים רבים בעולם, או שיוחלט על דקת דומייה כלל עולמית במועד מוסכם". שרבף אמר כי הארגון נערך לפעילות גם בזירה הבינלאומית, ועל פרטיה של פעילות זו סירב להרחיב את הדיבור בשלב זה.

אמש קיימו סטונדטים באוניברסיטת ג'ורג'טאון צעדת הזדהות עם עמיתיהם הישראלים. הצעדה תתקיים תחת הסיסמה "סטודנטים בבירת ארה"ב עומדים לצד הסטודנטים בבירת ישראל".
למרות הפיגוע הודיע אתמול פאטריק קלוגמן, נשיא ארגון הסטודנטים היהודים בצרפת (UEJF), כי ב 4 לאוגוסט תגיע המשלחת של כ 100 סטודנטים יהודיים מצרפת כמתוכנן לקורס קיץ באוניברסיטה.
לדבריו, לאחר שנודע על הפיגוע באוניברסיטה העברית הוצפו משרדי ארגון בעשרות טלפונים מסטודנטים והורים מודאגים שביקשו לקבל מידע. "עשרות שיחות טלפון התקבלו במשרדי הארגון, בשגרירות ישראל בפאריס ובמשרדי הסוכנות היהודית. כולם ביקשו לקבל מידע, והביעו דאגה לבני משפחותיהם", אמר.

בפיגוע נרצח דוד גריץ הי"ד, בעל אזרחות צרפתית אמריקנית ובן יחיד להוריו. הוא היה בדרכו להירשם לאולפן באוניברסיטה כדי ללמוד עברית, כך סיפרו קרובי משפחתו.
דוד השלים תואר שני במדעי המדינה ובפילוסופיה באוניברסיטת ה"סורבון" בפאריס, ובאחרונה קיבל מלגה יוקרתית, שבה זכו רק שני סטודנטים, בסך 12,000 דולר, כדי להשלים לימודי דוקטורט במכון "הרטמן" ללימודי פילוסופיה.

לפי דברי משפחתו, למרות לחצי הוריו התעקש גריץ להגיע לארץ. "הוא היה חדור מוטיבציה ללמוד עברית ולהתערות בחיי הארץ, אך לא הספיק".
הוריו, המתגוררים בפאריס, קיבלו את ההודעה על הירצחו במהלך חופשתם בארה"ב. גופת בנם תוטס הלילה לשם, והם ישובו לפאריס כדי לקבלה.

נשיא צרפת ז'אק שיראק התקשר למשפחת גריץ ומסר את תנחומיו על מות הבן.


