

מכון "פרדס" ללימודים יהודיים אבל על מותם של שניים מתלמידיו - בנג'מין בלוטשטיין, בן ה-25, תושב הריסברג בפנסילבניה, ומרלה אן בנט, בת ה-24, תושבת סאן דייגו בקליפורניה, שנרצחו בפיגוע באוניברסיטה העברית בירושלים.

ראש מכון פרדס, הרב דניאל לנדס מסר כי "מכון פרדס, עובדיו ותלמידיו יזכרו לעד את בן בלוטשטיין שהיה סטודנט מבריק וידע לשלב אמנות, מוסיקה ותורה עם חוש הומור עדין והרבה חן".

על מרלה בנט אמר הרב לנדס כי היא הייתה "ענווה ומוכשרת באותה המידה". מרלה היתה בוגרת אוניברסיטת ברקלי בקליפורניה, בלימודי מדעי המדינה. "למרלה היו יחסי אנוש מופלאים, ואנשים אהבו להיות בקרבתה בשל החום האנושי ששידרה ודאגתה הכנה".

כתבת עתי"ם מציינת, כי מרלה הייתה גם פעילה בארגון "הלל", המקיים מסגרות חינוך באוניברסיטת ת"א ובאוניברסיטה העברית בירושלים. ארגון "הלל" נותן במה לגיבוש סטודנטים יהודיים מחו"ל ומהארץ, המבקשים לעסוק בתרבות יהודית ובחברה בישראל, תוך מתן לגיטימציה לפרשנויות השונות ומבלי להידרש לאורח חיים מסוים.
