

בראיון ליומון הערבי "אל חיאת"אמר אתמול מזכיר האו"ם קופי אנאן כי מתקפה אמריקנית על עיראק תהיה "מעשה לא חכם". הוא אף שלל את המדיניות האמריקנית הקוראת להפלת משטרו של סדאם חוסיין. "אני סבור שעמדתי ברורה, מכיוון שכבר פעמים אחדות העליתי את הנושא. אמרתי כי מתקפה על עיראק תהיה פעולה שאינה חכמה", אמר אנאן.

באשר למדיניות האמריקנית המכוונת להפלת נשיא עיראק סדאם חוסיין אמר המזכיר כי מדיניות זו "אינה תואמת את מדיניות האו"ם, וכי מועצת הביטחון לא קיבלה כל החלטה בנושא".

המזרחן יוסי אולמרט אמר אתמול לערוץ 7 כי לדעתו ארה"ב עומדת בקרוב לתקוף את סאדאם חוסיין כדי להורידו מהשלטון, וכי מלחמה זו תהיה שונה לחלוטין מזו שבשנת 91'. לדבריו, האמריקנים יפעלו בעירק כמו באפגניסטן. טורקיה תשתף פעולה אתם בכך שתעמיד לרשותם שטחים לפעול מהם, וכן הם יפציצו מהאוויר ומהים. אולמרט הביע חשש כי הפעם סאדאם חוסיין יפעיל את הנשק הבלתי קונבנציונלי שלרשותו משום שלדבריו הוא בסכנה מפני חיסול שלטונו ומשום כך הוא יגיב כמי שנמצא "עם הגב לקיר", כלשונו.

אולמרט הוסיף כי ארה"ב יוצאת להילחם נגד סאדאם חוסיין משום שהיא אכן סבורה שיש לו חומרים ונשק בעייתי שיש למנוע ממנו את השימוש בהם. כל זה אינו נעשה ממניעי נקמה כפי שיש כאלו המייחסים לה. "ואם הם חוששים, גם אני חושש", אמר אולמרט.

לדבריו, לישראל יש מערכות הגנה טובות אך היא אינה נערכת לאפשרות מלחמה כזאת. המודעות הציבורית בארץ עדיין אינה עירנית לעניין. הממשלה צריכה להתעורר ולעשות בתחום ההתגוננות והמודעות הציבורית, אמר אולמרט.


