

אתמול פרסם משרד החוץ את תגובתו לדו"ח האו"ם ש"בדק" את מה שהתרחש בזמן הקרבות בג'נין. ממצאי הדו"ח פורסמו אתמול בניו יורק. לפי הדו"ח האו"ם אינו מאשר כי היה טבח באזרחים, אך מציין כי כוחות צה"ל עיכבו הגשת סיוע לפצועים וכן מנעו העברת עזרה הומניטרית.

הדו"ח ציין כי הרש"פ סיפקה מידע על ההתרחשות, וכי ממשלת ישראל סירבה לשתף פעולה.
תגובת משרד החוץ: הדו"ח נולד בעקבות תעמולת כזב פלשתינית על אודות "טבח", כביכול, במחנה הפליטים בג'נין. הדוח שולל טענה זו מכל וכל ומפריך את השקרים שהופצו בנדון. הדוח מפריך במפורש את טענתו של בכיר ברש"פ על אודות טבח, כביכול, של 500 אזרחים, ומתייחס ל-52 הרוגים ערבים בג'נין, שכנראה יותר ממחציתם היו חמושים.

זאת ועוד: הדוח קובע במפורש כי הרש"פ לא מנעה מעשי טרור ולא עמדה באחריותה ובמחויבותה להיאבק בטרור. כל זאת מתוך הנחה שהטרור יכניע את ישראל.
הדוח מאשר שפעולות צה"ל באו בתגובה לגל קשה של טרור מתאבדים, במיוחד בתגובה לפיגוע הרצחני בנתניה בערב חג הפסח. עוד מאשר הדו"ח כי ארגוני הטרור מיקמו את עצמם במכוון בלב אוכלוסייה אזרחית ערבית תוך כדי כך שמלכדו מבנים אזרחיים.

משרד החוץ אמר בתגובה כי "ישראל לוקחת לתשומת לבה את ההערות שבדו"ח, על אודות עיכובים בתנועת גורמים הומניטריים לאזור, מכירה בחשיבות פעולתם של גורמים אלה ותמשיך לסייע בידם. עם זאת, ישראל דוחה את ההאשמות שהוטחו בה באשר לפעולותיה במסגרת "חומת מגן", שנבעה מזכותה להגנה עצמית מול מתקפת הטרור.
ישראל דבקה במאמציה להשגת שלום ולא תחסוך מאמצים להשיגו".

כזכור, את הכנת הדו"ח דרשו הנציגים במושב העצרת הכללית של האו"ם, שהתכנסו למושב מיוחד בחודש מאי, וזאת משום שמועצת הביטחון לא הצליחה להגיע להסכמה בדבר הפעולות שיש לנקוט נוכח "סירובה" של ישראל לאשר את בואה של משלחת או"ם למחנה. לפיכך הגוש הערבי "יזם" פנייה לעצרת הכללית והיא ש"דרשה" את הכנת הדו"ח.


