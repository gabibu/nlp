

תשעה מוסלמים שנעצרו בידי כוחות הביטחון זמן קצר לאחר התקפות 11 בספטמבר זכו בערעור שהגישו על היותם נתונים במעצר מנהלי ללא משפט, כך פורסם באתר "וואלה". התשעה הוחזקו בהתאם לסמכויות שעת חירום, שניתנו לשירותי הביטחון בבריטניה בעקבות הפיגועים בארה"ב.

עם זאת ערכאה משפטית, "הנציבות המיוחדת לערעורי הגירה", קבעה אתמול כי הסמכויות החדשות למעצר המנהלי אינן חוקיות, וזאת מפני שהן חלות רק על זרים, ומשום כך יש בזה כדי להפר אמנות אירופיות.

ההחלטה עוררה מבוכה בבריטניה וגם פגעה במלחמתה בטרור. זאת משום שחשפה "לאקונה", פרצה משפטית בחקיקה. השופט קולינס, יו"ר ההרכב שדן בעתירה, קבע כי "חוק הפשיעה, הביטחון והמלחמה בטרור", שאושרר בחופזה בפרלמנט הבריטי בדצמבר, "לא זו בלבד שהוא מפלה, ולכן אינו חוקי... הוא גם אינו פרופורציונלי".

לדבריו, החוק נוגד את האמנה האירופית לזכויות אדם, משום שהוא אינו תקף לגבי אזרחים בריטים, אף שגם הם עלולים להיות מעורבים במעשי טרור או חברים בארגוני טרור, באותה מידה כמו זרים.

בתגובה הודיע משרד הפנים הבריטי כי התשעה, הכלואים בבתי סוהר שמורים למעלה משבעה חודשים ללא משפט, יישארו במעצר עד תום ההליכים בעניינם. עוד נמסר מהמשרד כי אנשיו יגישו לבית המשפט הגבוה לערעורים ערעור מיידי על ההחלטה. ארגוני זכויות אדם, וביניהם "ליברטי" ו"אמנסטי", הביעו קורת רוח מהפסיקה.

דובר מטעם "אמנסטי" מסר כי "העצורים צריכים להיות מובאים לדין בבית משפט מוכר או להשתחרר לאלתר".



