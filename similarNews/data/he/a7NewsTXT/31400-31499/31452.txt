

ח"כ זבולון אורלב מהמפד"ל פנה לשר הביטחון בדרישה לחקור פגיעה בחיילים דתיים. מפניות של הורי חיילים דתיים אל ח"כ אורלב עולה תמונה קשה של פגיעה חמורה בחיילים דתיים שנאלצו להאריך את עינוי צום תשעה באב בשעות נוספות.

במכתבו לשר הביטחון דיווח לו אורלב כי הוריהם של טירונים מבסיס ניצנים בפלוגה ו' מחלקה 3 פנו אליו, וכך כתב: "הם התלוננו בפניי כי בתום צום תשעה באב במקום לאכול החליטו המפקדות ללמד אותם שעה שלמה שיעור ב"הקשב", ורק לאחר מכן שחררו את החיילים לשבור את הצום" .

עוד דווח כי "חיילים שביקשו להתפלל מנחה, נענו בסירוב מצד המפקדות, וכעונש על בקשת התפילה טרטרו את החיילים בריצה, ורק בסיום ריצוי העונש התירו לחיילים להתפלל". "לא יעלה על הדעת שחיילים ומפקדים בצה"ל ירמסו ברגל גסה את הערכים של חיילים דתיים ויפגעו בהם על עצם היותם שומרי מצוות", אומר ח"כ אורלב.
