

ב"קול ישראל" וב"ג'רוזלם פוסט" פורסם שלשום כי בימים אלה נבחנות דרכים למניעת נסיונות התגנבות של יהודים לקבר יוסף בשעות הלילה. קצינים בכירים בצה"ל התריעו כי נסיונות אלו מסכנים את חייהם של היהודים המנסים להגיע לקבר, וגם את חייהם של חיילינו הנשלחים ללכוד אותם.

כזכור מאז תחילת מלחמת אוסלו והשתלטות הערבים על מתחם הקבר, נאסרה כניסת ישראלים למקום עפ"י צו אלוף הפיקוד.

עפ"י הפרסום, צה"ל שוקל להתיר ליהודים להכנס פעם בשבוע לקבר יוסף באוטובוס ממוגן ירי. כך מסר קצין בכיר.

מארגון מטות ערים נמסר כי הם מאד מעונינים בכניסתו של אוטובוס שבועי לקבר יוסף. הם אף מציינים כי יהיה בכך מימוש הבטחה שניתנה על ידי לשכת ראש הממשלה עוד בחודש יוני.

במכתב שנשלח למטות ערים על ידי אורי שני ראש לשכתו דאז של רה"מ, הובטח כי רה"מ יפעל לאפשר את השיבה לקבר יוסף. "הגיע הזמן", מוסיפים מטות ערים.
את הידיעה מסרה כתבתנו רותי אברהם.
