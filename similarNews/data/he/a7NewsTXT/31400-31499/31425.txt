

עתון הארץ פרסם היום חלק ממהלך הדיון שהתקיים השבוע בקבינט בנוגע לפעולות שתפגענה במוטיבציה של מחבלי תופת לצאת לפיגועים.

רה"מ הגיב לדברי גורמי בטחון שהודיעו כי הם מתכוונים לגרש לעזה שני בני משפחות מחבלים מתאבדים, ואמר כי צריך להזדרז "אני לא מבין מדוע חיכיתם כל כך הרבה", אמר. שרון קרא לשלוח אותם בכבוד, "עם פת קיבר וקנקן מים ברכב".

ראש השב"כ, אבי דיכטר, וסגן הרמטכ"ל, האלוף גבי אשכנזי, הציגו לשרים פעולות נוספות עליהן הוחלט כמו הריסת בתי משפחות, החרמת רכושן וכלי רכבן, נסיון למנוע תמיכה כספית במשפחה, פגיעה במסיתים ובמטיפים במסגדים, ומניעת תהלוכות של חמושים ורעולי פנים.

דיכטר אמר לשרים שהמדיניות של פגיעה במשפחות היא אפקטיווית וכבר הוכיחה את עצמה.

בדיון על טיב הראיות הנדרשות כדי להחליט על גירושם של בני משפחות אמר היועץ המשפטי לממשלה, אליקים רובינשטיין כי הראיות הדרושות לגירוש צריכות לעמוד בדרישות הראייתיות של מעצר מינהלי ולא של המשפט הפלילי.
