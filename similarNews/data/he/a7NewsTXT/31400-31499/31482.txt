

צה"ל המשיך בשבת בפעילותו בקסבה של שכם, במסגרת המבצע המכונה "אולי הפעם", בניסיון לפגוע בתשתית החבלה של התנזים ושל החמאס בעיר.

ההערכה היא, כי מטען החבלה שהתפוצץ בקפיטריה שבאוניברסיטה העברית על הר הצופים בירושלים, ע"י מחבלי החמאס, הורכב בשכם והועבר לירושלים דרך רמאללה. מהקסבה יצאו, על פי ההערכה, גם המחבלים שביצעו את פיגועי ההתאבדות בתל אביב ובעמנואל.

כתב עתי"ם מוסר, כי במהלך הפעילות בשכם נפתחה אש על כוחות צה"ל, אולם איש מכוחותינו לא נפגע. כוחות של גולני, נח"ל, צנחנים, שריון והנדסה, בפיקודו של מפקד חטיבת גולני, אל"מ משה תמיר, חשפו בפעילותם הנירחבת בקסבה בשכם שלוש מעבדות חבלה ששימשו את תשתית הטרור בקסבה.

במעבדה אחת נמצא טיל קסאם מוכן לשיגור, מטעני צינור, חומרי נפץ, בלוני גז, אקדחים, רובים אוטומטיים, סכינים וחומרים כימיים. במעבדה נוספת נמצאו כמויות גדולות של חומצה, דשן כימי המשמש להרכבת חומרי נפץ ואמצעי לחימה נוספים.

כתב עתי"ם מציין, כי במעבדת חבלה נוספת נחשפו חומרים כימיים שונים, ביניהם גז ודלק, מחרטות ומכונות לייצור כדורים לנשק קל וגם תחמושת צה"לית. במהלך סריקות בקסבה נמצאו באחד הבתים שני מטעני צינור ושני אקדחים. שני פלשתינים שהיו בבית נעצרו כחשודים במעורבות בתכנון פיגועים. מעבדות החבלה פוצצו באופן מבוקר על ידי כוחות הנדסה.
