

מפלגת הימין הקיצוני באוסטריה הודיעה אתמול כי היא פועלת בימים אלה להקמת ברית עם מפלגות אחרות של הימין הקיצוני באירופה, לקראת הבחירות בפרלמנט האירופי ב-2009 .

במסיבת עיתונאים בוינה הודיעה יו"ר מפלגת החרות וסגנית הקנצלר סוזאן ריס-פאסר כי נבחנת האפשרות לפתוח במו"מ עם מפלגות אחרות של הימין הקיצוני באיחוד האירופי.

"אין אפשרות משפטית להקמת רשימה משותפת במישור האירופי ב-2004, אך איננו שוללים מועמד משותף למפלגות אירופיות אחרות במישור זה", אמרה, כשלצידה יורג היידר, מושל מחוז קרינתיה והאיש החזק במפלגה.

לדבריה, "יש לנו עוד זמן רב כדי להחליט על שיתוף פעולה אפשרי בבחירות ב-2009, הוסיפה.

יורג היידר, שהציג עצמו כ"אבי הפופוליזם החדש של הימין באירופה", נפגש בשבוע שעבר עם פיליפ דאוינטר, מנהיג הגוש הפלמי, מפלגת הימין הקיצוני הפלמי בבלגיה, ועם מאריו בורגציו, נציג בפרלמנט האירופי מטעם הליגה הצפונית של איטליה. הם דנו בתוכניות להקמת ברית לקראת הבחירות האירופיות ב-2004.

בראיון שמתפרסם היום בשבועון פורמט, טען דאוינטר כי היידר מוביל תנועה ימנית קיצונית אירופית לקראת הבחירות ב-2009.

"היידר הוא גורם של הצלחה באירופה כולה ולא רק באוסטריה. חשוב שהיידר יהיה לצידנו", אמר דאוינטר בראיון.

מסקר דעת קהל שערך השבועון היוצא לאור בוינה עולה כי כ-63% מהאוסטרים סבורים כי הפגישה בין היידר לבין נציגי הליגה הצפונית והגוש הפלמי פוגעת בתדמיתה של אוסטריה בעולם.

