

באחרונה פרסמו חיל האוויר ומשרד התחבורה מפה חדשה של אזורי טיסת "אווירונים זעירים ממונעים", וזאת בשל ההתרעות על כוונת ארגוני מחבלים בשטחים ומלבנון להשתמש בגלשונים ובמטוסים זעירים כדי לבצע פיגועים בישראל.

הורחבו האזורים הרגישים בארץ, שבהם תיאסר טיסה של מטוסים זעירים. מדובר במקומות כגון בתי הזיקוק בחיפה, אזורי תעשייה שונים שבהם חומרים כימיים ודלקים בכמויות גדולות, מחנות צבא גדולים ומתחמי דלק, כגון פי גלילות.

חיל האוויר לחץ על משרד התחבורה לאסור לחלוטין טיסת מטוסים זעירים ברחבי ישראל. שר התחבורה אפרים סנה התנגד לכך והסביר כי מדובר בספורט לגיטימי שבו עוסקים אלפים, וכי יש לתת להם הזדמנות לטוס, גם אם ייעשה הדבר תוך כדי הגבלת אזורי הטיסה.

שר התחבורה, אפרים סנה, אמר כי "נעשו שינויים במפה, שינויים המתחשבים באילוצים בטחוניים". לדברי השר, שונתה המפה ועודכנה "כדי לתת מענה לסכנה שמא ישתמשו המחבלים בגלשונים או במטוסים זעירים אחרים למטרות פיגועים".


