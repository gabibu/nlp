

יממה לאחר הפיגוע הקשה באוניברסיטה העברית בירושלים אומר ראש עיריית ירושלים אהוד אלמרט כי עם ישראל צריך להמשיך את שגרת החיים, למרות הקושי שבדבר. אולמרט הביע הערכה לתושבי ירושלים שהגיעו "ספונטנית" אמש ליריד "חוצות העיר" בבירה שנערך במרכז העיר.

"למרות הפיגוע הרצחני הגיעו אלפי אנשים. מה האלטרנטיבה שלנו? הרי זה מה שהטרור רוצה ואנו צריכים לתמודד איתו ובאומץ. תגובת תושבי ירושלים אינה מעידה על אדישות או על השלמה, אלא על כח ועוצמה", אמר אולמרט והדגיש כי "אין כח בעולם שיכול לשבור ולערער את עוצמת העם הזה". אולמרט גם קרא לעם ישראל להגיע לירושלים והבטיח לתגבר את השמירה בעיר.
