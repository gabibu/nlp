

למרות הפיגועים הקשים שארעו בשבוע החולף ינסו ראש הממשלה אריאל שרון ושר הבטחון בנימין בן-אליעזר לקיים במהלך השבוע פגישות עם בכירים ברש"פ בניסיון לקדם את הרפורמות ברשות הפלשתינית ולקדם את התהליך המדיני.

ראש הממשלה עשוי להיפגש עם הממונה על תיק האוצר ברש"פ, סאלם פאיד, ועם הממונה על תיק הפנים, עבד אל ראזק יחיא, שאיתם נפגש שר החוץ שמעון פרס פעמיים. גם השר בן-אליעזר פועל לתאם פגישה בינו לבין יחיא, פגישה שהיתה אמורה להתקיים בשבוע שעבר, אך נדחתה בשל הפיגועים האחרונים.

כתב עתי"ם מוסיף כי שר החוץ שמעון פרס הוזמן לפגישה עם נשיא מצרים חוסני מובארק, שתתקיים ביום ב' במצרים ובה ידונו השניים בקידום התהליך המדיני וכן בקידום הקשרים בין שתי המדינות.

מחר אמורה הממשלה לקיים בישיבתה השבועית דיון מדיני, שבו ידווחו ראש הממשלה אריאל שרון ושר החוץ שמעון פרס על המגעים השונים שהם מקיימים עם ראשי הרש"פ ועם גורמים בינלאומיים.

שר החוץ שמעון פרס ידווח לשרים על פגישותיו בשבוע שעבר בארה"ב עם הנשיא ג'ורג' בוש ועם בכירי הממשל.

לפני ישיבת הממשלה יכנס שרון את צוות ההיגוי למשא ומתן עם הרש"פ ולאחר ישיבת הממשלה, מתוכננת פגישת העבודה עם שר החוץ שמעון פרס בארבע עיניים.
