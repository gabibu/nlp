

אלפי אסירים המופיעים בפני ועדות השחרורים בתום שני שליש מתקופת מאסרם, אינם זוכים להליך משפטי הוגן כאשר נמנע מהם ייצוג סניגור, כפי שנקבע בחוק. כך ע"פ דו"ח הסניגוריה הציבורית.

כתבתנו רותי אברהם מוסרת כי ע"פ הדו"ח, בשנת 04 מתוך אלפי אסירים, רק 168 זכו לייצוג סניגור בשעה שכבר לפני שלש שנים תוקן חוק הסניגוריה ובו נקבע כי ועדות השחרורים יכולות למנות לאסירים סניגור שייצגם מול הועדה.

יתירה מכך מהדו"ח עולה כי במקרים רבים נמנע הייצוג המשפטי מהאסירים עקב התנגדות באי כוחו של היועץ המשפטי היושבים בועדות, וזאת כאמור בניגוד לתיקון בחוק. הדבר עולה מהדיווח לפיו במסגרת מאמציה להתמודד עם נושא הייצוג עבור האסירים, פנתה הסניגוריה לפרקליט המדינה לגבש בצוותא אמות מידה והנחיות למינוי סניגור ציבורי במקרים המתאימים. "פניה זו נעשתה בעקבות מספר החלטות שיפוטיות של בתי המשפט מחוזיים, אשר דנו בערעורים על החלטות של ועדות שחרורים שלא למנות סניגור לאסירים שביקשו זאת, על רקע התנגדותם של הפרקליטים באי כוח היועהמ"ש בועדה למינוי סניגורים לאסירים".

הסניגוריה מוסיפה כי כתוצאה ממצב זה השורר בועדות השחרורים, נוצרה סיטואציה לפיה אסיר שהפרוטה מצויה בכיסו יכול לשכור לעצמו סניגור שייצגו מול הועדה, אחרים מוצאים עצמם במצב נחות מול ועדת השחרורים שבה המדינה "מיוצגת בכל דיוני ועדות השחרורים ע"י ב"כ היועץ המשפטי לממשלה". בעיקר הבעיה חמורה לגבי אסירים קטינים, כאלו שעם מוגבלויות, אלו היושבים במאסר בפעם הראשונה וכאלו שתיקיהם מעורבים בשאלות משפטיות מורכבות, הנדונים ללא ייצוג בועדות.

בדו"ח נכתב כי הסניגוריה פועלת ביחד עם גורמים בכירים בשירות בתי הסוהר לרבות נציב שירות בתי הסוהר והיועץ המשפטי לגבש הודעה בכתב שתמסר לכל אסיר מספר שבועות טרם מועד הדיון בועדה "על זכותו לבקש מועדת השחרורים מינוי סניגור ציבורי שייצגו בפני הועדה". כמו כן נציגי הסניגוריה יצרו קשר עם מנהל בתי המשפט ועם מזכירת ועדות השחרורים על מנת לגבש נוהל לפיו בקשתו של אסיר למינוי סניגור ציבורי תובא למתן החלטה בפני השופט, יו"ר הועדה, "זמן מספיק טרם הדיון בועדת השחרורים. נוהל זה אמור למנוע את המצב האבסורדי, שהיה קיים עד כה, לפיו שאלת מינוי סניגור מגיעה להכרעה רק בעת הדיון בועדה ומצריכה דחיה משמעותית של הדיון ושל מועד השחרור הצפוי".

שחרור מוקדם עם פיקוח נכון, צריך להיות אינטרס של המדינה נכתב בדו"ח, "שחרורו מוקדם יש בו כדי לסייע לא רק לאסיר עצמו כי אם גם לחברה כולה. שכן בכוחו של שיקום נכון ומפוקח בתקופת השחרור המוקדם למנוע חזרת האסיר על עבירות נוספות, ולהפסיק את מעגל הכניסה החוזרת ונשנית אל בתי הסוהר", נכתב בדו"ח הסניגוריה.
