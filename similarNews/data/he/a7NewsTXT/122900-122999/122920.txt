

חיילי צה"ל מוזמנים זו השנה השלישית להשתתף בתחרות משותפת לצה"ל ולמשרד לאיכות הסביבה. בתחרות יכולים להשתתף חייל או יחידה המציגים פרוייקט סביבתי לשיפור איכות הסביבה בצה"ל או בישראל.

צה"ל והמשרד לאיכות הסביבה יוזמים זו השנה השלישית ברציפות את תחרות "מגן השר לאיכות הסביבה ליחידות צה"ל", שהפכה כבר למסורת.

כתבנו לעיניני צבא קובי פינקלר מוסר שמדובר בתחרות שבה יכולים להשתתף כל חייל או יחידה בצה"ל, ובלבד שיציגו פרויקט סביבתי בו עוסקים. הכוונה היא ליוזמות פרטיות המיועדות לשיפור איכות הסביבה במחנות ובסיסי צה"ל בפרט, ובישראל בכלל.

ממלאת מקום ראש המדור לאיכות הסביבה באגף התכנון, קמ"א (קצינה מקצועית אקדמאית) מרינה קושניר אומרת כי מטרת התחרות היא "העלאת המודעות לחשיבות השמירה על איכות הסביבה בקרב חיילי צה"ל ומפקדיו". התחרות נותנת גם ביטוי למגוון רחב של פעילויות ופרויקטים המתבצעים ביחידות צה"ל, הקשורים לשיפור איכות הסביבה ומניעת מפגעים סביבתיים.

בתחרות הראשונה שנערכה בשנת 2003, הוענקו מגנים ותעודות לזוכים ובמהלך הטקס הכריז הרמטכ"ל היוצא רב-אלוף משה יעלון, על הפיכת התחרות למסורת וקיומה מידי שנה.

התחרות לשנת 2004 נערכה בדגש על פרוייקטים שיש בהם יוזמה, חדשנות, חיסכון במשאבים, מניעת מפגעים והשלכה משמעותית על איכות הסביבה; את המקום הראשון גרפה מספנת חיל הים, בזכות פרוייקט "מכונת השטיפה בלחץ גבוה להסרת צבע באופן ידידותי לסביבה" הייחודי שביצעה.
מרכז התחמושת (פרוייקט "סילוק תחמושת בתהליך סמי ירוק") וענף רכב טקטי (פרוייקט "הפחתת זיהום אוויר ממנועי דיזל בכלי רכב צה"ליים") של אגף הטכנולוגיה והלוגיסטיקה זכו במקום השני והשלישי.

בימים אלה מופץ מידע על תחרות לשנת 05 באמצעות "קול קורא" ליחידות צה"ל ובו תקנון התחרות, טפסי הגשת מועמדות ודוגמאות שונות לפרוייקטים סביבתיים.

במקביל תיערך השנה תחרות נוספת בשיתוף החברה להגנת הטבע, שתעסוק בתצלומים של צה"ל ואיכות הסביבה. "כל חייל שיש לו מצלמה יכול להשתתף בתחרות הצילום", מסבירה קמ"א מרינה. "חשוב לי להדגיש שהתחרויות לא באות האחת על חשבון השניה, אלא ניתן להגיש מועמדות לשתיהן". טקס הענקת המגנים, בהשתתפות הרמטכ"ל והשר לאיכות הסביבה, יערך בתחילת שנת 2006. כמו כן יוענקו לשלושת הזוכים בתחרות פרסים בשווי אלפי שקלים, בצורת תווי קניה בחנויות צילום שונות.

"אני בטוחה שהתחרות השנה תהיה הגדולה ביותר עד כה", מסכמת קמ"א מרינה. "כנראה שהמאמצים שלנו נושאים פרי".
