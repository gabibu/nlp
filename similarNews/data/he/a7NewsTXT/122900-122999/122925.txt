

נשים בירוק ומנהלת קל"ע מוציאים בימים אלה מדבקה חדשה למכוניות ולחולצות: "פושעי הגירוש לדין"! נדיה מטר יו"ר נשים בירוק: המדבקה נועדה להזכיר לכולנו שגירוש יהודי גוש קטיף וצפון השומרון הוא פשע.

תנועת נשים בירוק בראשות נדיה מטר ומנהלת קל"ע (קליטה לחבל עזה) בראשות דתיה יצחקי מוציאים בימים אלו מדבקה חדשה למכוניות וולחולצות. על המדבקה מתנוססת הקריאה: "פושעי הגירוש לדין".

נדיה מטר יו"ר נשים בירוק, אומרת לערוץ 7 כי היא חשה את זעמו של הציבור הלאומי נגד "מבצעי הגירוש ועוזריהם" ואת התחושה הנוראית הנובעת מ'התשקורת הממלכתית' המשדרת כאילו לא נעשה כאן דבר כל כך נורא וכי בעצם 'אפשר להמשיך ולעקור עוד 100,000 בשאר ישובי יו"ש בקלות'.

לדבריה מטרת הפצת המדבקה היא להזכיר שגירוש יהודי גוש קטיף והשומרון הוא פשע ומבצעי הגירוש, מראש הממשלה ושאר שרי הממשלה, דרך 'פקידים קטנים' כגון יונתן בשיא, עד אחרון החיילים והשוטרים שהשתתפו בגירוש, הם פושעים שיש להעמידם לדין על ביצוע פשע נגד העם היהודי בארצו "רק אם נזעק ונתריע על חומרת המעשה ונדרוש להעמיד לדין את מבצעי הפשע נוכל למנוע גירושים נוספים" אומרת מטר.

היא מוסיפה כי תוכנית אוסלו וגם תוכנית הגירוש הן תוכניות "המבטלות -בלי זכות ובלי רשות את זכותנו על חלקים מארצנו המובטחת". גם תוכנית אוסלו וגם תוכנית הגירוש הן "תוכניות של כניעה לאויב הערבי הרצחני. הסכמי אוסלו עלו לעם ישראל ביותר מ1000 קורבנות- אין ספק שתוכנית הגירוש תעלה לנו הרבה יותר חלילה".

היא מציינת כי בזמנו המנהיגות הממלכתית של המחנה הלאומי הסתייגה מהקריאה "פושעי אוסלו לדין" באומרה שאמנם אדריכלו אוסלו "טעו" אך הם אינם "פושעים". מטר מקווה עתה כי "המנהיגות הממלכתית של המחנה הלאומי התפקחה מאז וסוף סוף מבינה שגם הסכמי אוסלו וגם תוכנית הגירוש נעשו בזדון על ידי פוליטיקאים שמטרתם היא ריסוק וחיסול המחנה הלאומי. כצעד ראשון בדרך לחיסול אופיה היהודי והציוני של המדינה כשהמטרה הסופית היא הקמת מדינת כל אזרחיה- חלילה.
מי שצריך עוד הוכחה לכך שתוכנית הגירוש היא פשע נגד המחנה הלאומי במטרה לרסקו, צריך רק להתבונן במה שקורה עם עקורי גוש קטיף וצפון השומרון העקורים ננטשו בלי שהממשלה הכינה עבורם דבר, לא מתוך שלומיאליות אלא מתוך רשעות- בכוונה תחילה. כל ההבטחות של מנהלת סל"ע לגבי בניית אתרים חלופיים שם יוכלו לקום מחדש כקהילות מאוחדות התבררו כשקר אחד גדול. רק בזכות התארגנויות ספונטאניות של יהודים טובי לב מרחבי הארץ העקורים מצליחים לשרוד אך חיוני למצוא להם פתרון לטווך ארוך בו יוכלו להשתקם כקהילות מגובשות בגלל שמטרת הממשלה היא לרסק ולחסל את המחנה הלאומי.

הדבר האחרון שהממשלה רוצה הוא שהעקורים יתארגנו מחדש כקהילות חזקות ומאוחדות ממשלת הרשע של שרון רוצה שכל משפחה תרוסק נפשית וכלכלית ואם לא נתחיל לזעוק על הפשע שנגרם כאן- פשע נגד ארץ ישראל ופשע נגד עם ישראל- הממשלה עוד עלולה להצליח במזימתה חלילה ולהמשיך עם גירוש עשרות אלפי יהודים נוספים מיהודה ושומרון".

מטר קוראת לכן לכל הציבור ובעיקר להנהגת הציבור הלאומי לאמץ את הקריאה "פושעי הגירוש לדין".

מתחילת שבוע הבא יתחילו פעילי נשים בירוק להפיץ את המדבקות בצמתים מרכזיים בירושלים.
