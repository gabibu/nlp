

"אין רב בעולם שיהיה מוכן מרצונו להרוס בתי כנסת, אך אם ההתלבטות היא האם בית הכנסת יהפכו לבתי שימוש ציבוריים ולמסגדים או שיהרסו, צריך לשקול פעם נוספת את הדברים", אומר היום הרב הראשי לישראל, יונה מצגר.

"אין רב בעולם שיהיה מוכן מרצונו להרוס בתי כנסת, אך אם ההתלבטות היא האם בית הכנסת יהפכו לבתי שימוש ציבוריים ולמסגדים או שיהרסו, צריך לשקול פעם נוספת את הדברים", כך אומר היום הרב הראשי לישראל, הרב יונה מצגר.

היום מבקרת משלחת של הרבנות הראשית בגוש קטיף בהשתתפות הרב שאר ישוב כהן, הרב שמחה הכהן קוק, הרב דרעי, ומהנדסים של משרד הביטחון כדי לבחון ולהמליץ מה לעשות עם עשרות בתי הכנסת שנותרו בגוש קטיף.

בראיון לערוץ 7 דחה הרב מצגר את ההצעה להשארת כוח רב לאומי בפיקוח האו"ם לשמירה על בתי הכנסת, "אם נתיר השארת כוח רב לאומי זה יהווה תקדים מסוכן להעברת מקומות קדושים נוספים כמו הר הבית ומערת המכפלה לפיקוחם של כוחות רב לאומיים, וכן הכוח הרב לאומי שהושאר בלבנון עזב באיומים הראשונים של החיזבאללה, על כוח כזה אי אפשר לסמוך שיגן על בתי הכנסת".

בתשובה לשאלת כתבנו ידידיה הכהן על הבעיות ההלכתיות השונות הקשורות בהריסת בתי הכנסת, השיב הרב מצגר כי מבחינה הלכתית אין בעיה להרוס את בתי הכנסת, "בשולחן ערוך יש הגדרות ברורות איך מפקיעים את קדושת בתי הכנסת, וניתן לעשות זאת באפשרויות מסוימות המפורטות בהלכה, לדעתי לאחר העברת התחייבות כספית לבניית בתי כנסת חדשים, ואף יש רבנים נוספים שמסכימים איתי שניתן להרוס את בתי הכנסת במצב זה, כל השאלה היא לא הלכתית אלא רגשית, אני נקרע בין האפשרות להעביר את בתי הכנסת לשליטה ערבית ובין האפשרות להורסם, הרב גורן בזמנו פסק בימית להרוס את כל בתי הכנסת פרט לאחד שקירותיו נשארו לזיכרון, וכאשר אנו רואים שבית הכנסת הזה הפך לשירותים ציבוריים הלב כואב, בית הכנסת נתפס בעיני הערבים כמסמל המרכזי של השלטון היהודי, והם יעשו כל שביכולתם לפגוע בו, כמובן שכל דבר שניתן לפרק נפרק ונעביר, אולם השאלה המרכזית היא מה נעשה עם הכתלים, וכך עולה האפשרות להורסם, ומצד שני יש חשש שהריסת בתי הכנסת בידי יהודים תצדיק פעולות אנטישמיות ברחבי העולם כנגד בתי הכנסת כאשר היהודים בעצמם עושים זאת".

"לאחר שהמשלחת תגיש את מסקנותיה, נחליט סופית מה עושים עם בתי הכנסת, לאחר לקיחה בחשבון של כל השיקולים בנושא", סיכם הרב מצגר.
