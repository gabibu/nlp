

בטקס שייערך היום (ג') ייסגר מחנה 'רעים', אשר שימש את כוחות צה"ל שהשתתפו בגירוש היהודים מחבל עזה. קריאות רבות לשכן את המגורשים במחנה ששימש את הכוחות המגרשים.


מחנה "רעים" הוא אחד מערי האוהלים שהוקמו באזור רצועת עזה על-ידי אגף הטכנולוגיה והלוגיסטיקה לקראת ההתנתקות, על מנת לשמש כבסיסי אם לחיילים והשוטרים המפנים. ערי האוהלים ריכזו בתוכן את הטיפול הרפואי ומרכזי הציוד, המזון וההובלות הנדרשים לכוחות המפנים, והחיילים נהנו בהם מחדרי אוכל ממוזגים, שלוש ארוחות ביום, מקלחות חמות, שירותים נקיים ושירותי כביסה והחלפת מדים. טקס סגירת המחנה יתקיים במעמד מפקד המחנה, אלוף משנה איתן הראל.

יש לציין כי במהלך השבוע האחרון התרבו הקולות הקוראים להסבת מחנה הצבא למחנה בו ייושבו עקורי גוש קטיף בקהילותיהם. כתב INN איציק וולף מוסר כי במכתב שהופץ בקרב חברי הכנסת נמנו מספר יתרונות לפתרון יישוב זה ביניהם העובדה שהתשתית הקיימת של אוהלים,חשמל מים זמינה ומספיקה לכל הנצרכים .כמות האוהלים גבוהה מהדרישה ולכן קיימת גמישות בחלוקתה למשפחות ולצרכים שונים נוספים, הביצוע-מיידי אינה כרוכה בשום בירוקרטיה נוספת מיותרת,וכן אין תאריך יעד בו חייבים להתפנות מהמקום, האוהלים ברמה גבוה,קיימים גם אוהלים גדולים ממוזגים שיתאימו לבתי כנסת, ישיבות, גני ילדים ולמבני ציבור אחרים.

עוד נכתב באותו מכתב תפוצה כי המדינה תחסוך כסף רב, בדמי שכירות שעליה לשלם בבתי מלון, בתי הארחה במתן פתרונות חליפיים תוך כדי שתישמר אווירה דתית וקהילתית תומכת במקום.

כמו כן ירוכזו מספר יישובים יחדיו, תקל על הטיפול בהם מצד השלטונות והמשרדים השונים. ריכוז תושבים גדול,יאפשר גם פתרון ישים באופן מיידי בנושא חינוך, גנים,בתי ספר ופתרון מיידי לישיבות שהיו בגוש ולא נמצא להם מיקום מתאים לפתיחת שנת הלימודים, ויוכלו למצוא במחנה רעים את משכנם.

"כבוד הנשיא הצהיר שהמשימה הלאומית כעת היא לדאוג למפונים. לאור העובדה שהמנהלת מתקשה במתן פתרון הולם למפונים,ניתן לדרוש משלטונות הצבא (שביצעו בפועל את הפינוי), לעזור ולהשתתף גם בתיקון המעוות ולהסב את עיר האוהלים הזמני שהקימו לצורך הפינוי, לקורת גג למפונים. אין לי ספק ששיתוף פעולה ולחץ ציבורי של כל הגופים המטפלים במפונים,יכריע את הכף ויאפשר את הפתרון הרצוי המוצע", כתב שולח המכתב.

מכתב עם תוכן דומה נשלח על ידי ח"כ אריה אלדד לשר הביטחון, שאול מופז, ולראש מנהלת סל"ע, יונתן בשיא, בו התריע ח"כ אלדד כי לאלפי המגורשים אין עדיין פתרון למצוקתם.

"קהילות שלמות נוטעות ערי אוהלים, נודדות בין בתי מלון, או מתדפקות כעניים בפתח על דלתות קרובי משפחתן. גם המוסדות החינוכיים בהתיישבות הדתית שפתחו שעריהן, כורעים תחת הנטל ואינם יכולים לספק פתרונות של קבע", כותב אלדד לבשיא ומוסיף, "תם שלב התירוצים, הגיעה עת הפתרונות".

ח"כ אלדד פנה לשר הביטחון וליו"ר מנהלת סל"ע בדרישה דחופה שהמנהלת תפעל על מנת לפנות את מחנות צה"ל בניצנים ובזיקים מחיילים ולהעמידם כמסגרת אזרחית לרשות הפליטים. לדבריו, במחנות ניצנים וזיקים יש תשתית מתאימה וקיבולת הולמת ושם יוכלו הפליטים להמתין עד להשלמת הבתים הזמניים, בתי הקבע שלהם, או כל פתרון אחר.
