

במסיבת עיתונאים שהתקיימה הבוקר הוצגה תוכנית 'יום האבל הלאומי' שיתקיים ביום חמישי עם הבאתם לקבורה מחדש של כ-15 מהקבורים בבית העלמין בגוש קטיף, כפי שדיווחנו אתמול בערוץ 7.

יהודה היימנרט, אביה של תפארת שנהרגה באסון וורסאי, נציג המשפחות השכולות, הסביר שהרעיון ללוויה המונית עלה מכיוון שהמשפחות רצו לאפשר לעם ישראל כולו להזדהות עם הכאב האנושי האדיר של הוצאת מתים מקבריהם. "לא מדובר באירוע פוליטי אלא אירוע פומבי של הבעת כאב על הסיטואציה הנוראה הזו". כמו כן ביקש יהודה בשם המשפחות שהמדינה תאפשר להם ללוות את מתיהם מבית העלמין ולא ממחסום כיסופים בלבד., דבר שהמדינה לא התירה עד עתה".

אבנר שמעוני, לשעבר ראש מועצת חוף עזה, טען שהמינוח בו נהוג להשתמש ביחס לקבורה   "מנוחת עולמים", מתברר השבוע כארעי ולא סופי. "אני קורא לכל בית ישראל, להשתתף עם המשפחות בכאבם האנושי, זה לא הזמן לפוליטיקה אלא לאחדות".

עו"ד מוטי מינצר שליווה את המשפחות בחודשים האחרונים מטעם ה'פורום המשפטי למען ארץ ישראל', סיפר על החודשים הארוכים והכואבים שעברו על המשפחות. מאז ששמעו המשפחות לראשונה, דרך התקשורת על כך שהוקמה ועדה מיוחדת לטיפול בהוצאת המתים מקבריהם, הציבו בני המשפחות שמירה צמודה על בית הקברות מחשש שינסו להוציא את הגופות באישון לילה וללא הסכמה. רק לאחר העתירה של הפורום המשפטי לבג"ץ העבירה המדינה את האחריות לנושא מידי המנהלת לידי צה"ל.

בשבוע שעבר לאחר עקירת התשובים מביתם, נאספו כולם, עם הרב יגאל קמינצקי ועו"ד גלעד קורינאלדי, ששיכנעו את כל המשפחות בצורך להוציא את המתים. כמחצית מ-48 המשפחות אף קיבלו את ההצעה לקבור את מתיהם בחלקה חדשה שהוצעה להם בהר הזיתים.

יהודית דוידוביץ, אמה של אהובה אמרגי שנרצחה בדרכה לגני טל, דיברה בכאב רב מקירות ליבה על העקירה הכפולה שעוברות המשפחות   החיים והמתים. היא קראה גם לציבור החרדי שדואג תמיד לעניין כבוד המתים להצטרף בהמוניו לעצרת הזיכרון הגדולה הזו. היא הסבירה את ההחלטה לקבור את המתים בהר הזיתים בכך שהר הזיתים נזכר במדרש כמקום ממנו תתחיל הגאולה, ושיהודים בכל הדורות חלמו להיקבר שם.

השיירה תצא מגוש קטיף בשעה 12:00 בצהרים. בצמתים יחכו אנשים רבים שילוו את השיירה וביניהם אנשי קיבוצי התק"ם. בשעה 16:00 בערך תגיע השיירה למרכז ירושלים (רחבת המשביר) שם יינשאו הספדים, ובהמשך תצא שיירה רגלית דרך רחוב יפו לכיוון הר הזיתים.
