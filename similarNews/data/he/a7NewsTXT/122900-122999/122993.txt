

ח"כ בנימין נתניהו הודיע כי יתמודד על ראשות הליכוד "אריאל שרון נטש את עקרונות הליכוד ובחר ללכת בדרך השמאל, את הבית שהוא הקים הוא מבקש להרוס במו ידיו. אנחנו חייבים להגן על הבית כי אין לנו בית אחר".

ח"כ בנימין נתניהו כינס מסיבת עיתונאים אחה"צ בבית סוקולוב בתל אביב שנראתה יותר ככנס פעילים בו נטלו חלק חברי הכנסת שהתנגדו להתנתקות (נאמני הליכוד) ,ראשי ערים ופעילי ליכוד - תומכי נתניהו.

נתניהו אמר כי המדינה נמצאת בפני אתגרים קשים בבטחון, במלחמה בשחיתות ואיחוי הקרעים בעם, רק תנועה אחת, לדעתו, יכולה לעמוד באתגרים הללו - הליכוד. "הליכוד הוא הבית שלנו והבית של כל מי שהוא ליכודניק בליבו באמנותו במשנתו ובדרכו".

"הבית שלנו (הליכוד) עבר טלטלה עזה שמאיימת על כולם, האיש שקיבל את הקולות שלנו הפנה אלינו עורף, אריאל שרון נטש את עקרונות הליכוד ובחר ללכת בדרך השמאל, את הבית שהוא הקים הוא מבקש להרוס במו ידיו. אנחנו חייבים להגן על הבית כי אין לנו בית אחר...מי שטובת הליכוד לנגד עיניו חייב לעשות מעשה, הליכוד והמדינה זקוקים היום למנהיג שיטפל בטרור ובאיחוי הקרעים בעם, למנהיג שיכול לאחד את השורות ולשקם את ההריסות, ולנהיג את המדינה.. אני מודיע היום את מועמדותי לראשות הליכוד ולראשות המדינה".

נתניהו אמר כי הוא מתכוון להביא את הליכוד לנצחון וללכת ע"פ עקרונות הליכוד, "המשימה אינה פשוטה...יש לי את הנסיון הזה ואוכל לעמוד במשימה".

"כשהייתי ראש ממשלה, ירשתי הסכם אוסלו אך הפסקתי את הריצה והוויתורים על שטחי ישראל וחזרה לקווי 67. פרס וביילין מאשימים אותי בכך, ואני רואה בהאשמותיהם תעודת כבוד". אני השליטתי את 'עיקרון ההדדיות', 'יתנו - יקבלו, לא יתנו - לא יקבלו',כתנאי לוויתורים. לדבריו, בתקופת כהונתו פחת הטרור במידה ניכרת והאזרחים חשו בטוחים ברחובות, "משום שהבהרתי לערפאת שאם ימשיך בדרך הטרור, אחסל את משטרו ואשלח אותו ואת חבריו הטרוריסטים בחזרה לתוניס".

נתניהו הבטיח כי לפני כל ויתור טריטוריאלי, הוא יבצע משאל עם.

במהלך האירוע החל אחד הפעילים המקורב לעומרי שרון בקריאות נגד נתניהו, הוא סולק מהאולם. נתניהו אמר "אנחנו יודעים מי אחראי לפרובקציות ואנחנו יודעים מי שולח אותם".

ח"כ יצחק לוי: הכרזת נתניהו מסמלת את סוף דרכה של הממשלה הנוכחית
ח"כ הרב יצחק לוי הניח הצעת חוק לפיזור הכנסת. הצעת החוק תובא להצבעה בשבוע הראשון של מושב החורף. לוי אמר כי "הכרזת נתניהו מסמלת את סוף דרכה של הממשלה והכנסת הנוכחית ולכן עם פתיחת המושב ולאחר שייבחר יו"ר הליכוד, אביא את החוק להצבעה בכנסת ובכך נחזיר את ההכרעה לעם, שמאס בדרכה של הממשלה ובהתנהלות המפולגת והמושתתת של הח"כים".

ח"כ אריאל: אנו חוששים שנתניהו ילך בדרכי שרון
"אנו מצפים ממי שמתיימר לעמוד בראש המחנה הלאומי לצאת בהצהרה ברורה נגד מסירת חלקים נוספים מיו"ש, ואם לא כן, נמשיך לחשוש לכשיעלה לשלטון ילך בדרכי שרון", כך הגיב ח"כ אורי אריאל לנאומו של נתניהו במסיבת העיתונאים שערך.
