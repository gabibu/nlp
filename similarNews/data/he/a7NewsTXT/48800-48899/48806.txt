

נשיא ארה"ב ג'ורג' בוש, וראש ממשלת בריטניה טוני בלייר, הדגישו היום כי האו"ם ימלא תפקיד חיוני בשיקום עיראק. הדברים נאמרו לאחר מפגש הפסגה שקיימו השניים בבירת צפון אירלנד בלפאסט.


נשיא ארה"ב ג'ורג' וו. בוש, וראש ממשלת בריטניה טוני בלייר, הדגישו כי האו"ם ימלא תפקיד חיוני בשיקום עיראק. הדברים נאמרו לאחר מפגש הפסגה שקיימו ביניהם שני האישים היום, בבירת צפון אירלנד בלפאסט.

כאשר נשאל על תפקיד האו"ם במסיבת עיתונאים, ענה בוש כיף, "תפקיד חיוני לאו"ם פירושו תפקיד חיוני לאו"ם", ועל כך הוסיף בלייר "בהחלט".

בוש הודה למזכיר הכללי של האו"ם קופי אנאן על שמינה יועץ מיוחד, את המומחה לפיתוח מפקיסטן ראפווידין אחמד, לתאם את פעולות הארגון.

"לאורך כל הדרך אמרנו, כי לאו"ם יהיה תפקיד", הטעים הנשיא האמריקני.

כאשר נדרש לטבע התפקיד, אמר הנשיא האמריקני, כי הוא יכלול "סמכויות מסוימות" ושותפות ברשות הזמנית שתוקם בעיראק.

"הם יהיו מעורבים, לצד הקואליציה, בהקמת הרשות הזמנית, אולם מי שיהיו אחראים לבחרת החברים ברשות המחודשת הם בני העם העיראקי", אמר בוש.

"אני שומע שכולם מדברים על כיצד בכוונתנו (הקואליציה) 'להציב מנהיג'. תשכחו מזה", הטעים בוש.

במהלך הפסגה, שהחלה בשיחות לא רישמיות ביום שני בערב, היה בלייר אמור להפעיל לחץ על בוש, כדי להבטיח תפקיד פוליטי והומניטרי לאו"ם, אולם רק פרטים מועטים מהדיון נחשפו במסיבת העיתונאים.

שני המנהיגים הדגישו כי הקמה מהירה ככל האפשר של ממשל זמני עיראקי עוד לפני הקמת ממשלה, הוא הדבר החשוב ביותר.

בוש אמר כי הקואליציה תפעל "בהקדם ובמהירות האפשריים כדי שעיראק תהיה בשליטת העיראקיים".

בלייר ציין בהמשך כי, "כוחותינו לא יישארו בעיראק יום אחד יותר מהנדרש. נייצב את המצב, ונסייע לעיראקים להגיע במהירות האפשרית להפעלת ממשל שינוהל על ידי העיראקים".

הוא הוסיף ואמר כי "עיראק חדשה לא תישלט על ידינו או על ידי האו"ם. זו בחירה שגויה, מי שישלוט בעיראק הוא העם העיראקי".

ראש הממשלה הבריטי ציין עוד כי לאו"ם יהיה תפקיד מוביל בשיקום עיראק, אולם גם לדבריו, "מילת המפתח היא שעיראק תנוהל על ידי העם העיראקי".

בהודעה כתובה הדגישו שני המנהיגים את התפקיד ההומניטרי שימלא האו"ם בשיקום עיראק.

"בעוד הקואליציה ממשיכה בשיקום ובנייה מחדש של עיראק, היא תעבוד לצד בעלות הברית, המדינות התורמות, האו"ם ועם מוסדות בינלאומיים אחרים. לאו"ם יש תפקיד רב חשיבות בשיקום עיראק", נאמר בהודעה.

שני המנהיגים הבטיחו להשיג החלטה ממועצת הביטחון של האו"ם, שתעניק לעיראק שלמות טריטוריאלית ותבטיח העברה מהירה של סיוע הומניטרי.

בהתייחסות לסכסוך הישראלי- פלשתיני אמר בוש, כי "ממשלותינו פועלות כדי להשיג הסדר במזרח התיכון. מדובר בהסדר שיגן על זכויותיהם של הישראלים ושל הערבים-פלשתינים גם יחד".

בלייר אמר כי פרסום מפת הדרכים למזרח התיכון תלויה ב"כינונה של ממשלת אבו מאזן", שלדבריו, תוצג בקרוב.
