

שנה לאחר שבאזור אילת והערבה נתגלו יתושים נגועים בקדחת הנילוס המערבי ושני אנשים אושפזו בבית החולים לא לוקחים סיכון בעיריית אילת, וכבר עתה החלו לטפל בנגע היתושים, באילת ובעקבה.
בבדיקה שעשתה היחידה לאיכות הסביבה בעיריית אילת נמצאו זחלי יתושים בבריכת שחייה בבית פרטי. זחלי יתושים נמצאו גם בתעלות המים המנקזות את מי התהום של השטחים החקלאיים הדרומיים של קיבוץ אילות אל תוך הקינט, וכן במאגר אילת ובשתי בריכות מים בחוות מכלים של קצא"א ברמת יותם. בכל המקומות נערכו פעולות הדברה.

עוד נודע כי לפני כמה ימים פנה מנהל היחידה לאיכות הסביבה בעירייה ד"ר יחיעם שלזינגר לעמיתיו בעקבה בבקשה שיעשו גם הם בדיקות מקיפות בשטחים שבאחריותם ויבצעו פעולות ניטור והדברה. ד"ר שלזינגר ייצור קשר אחת לשבוע עם עמיתיו בעקבה לצורך קבלת עדכונים ודיווחים.

יש לציין כי בשנים האחרונות היחידה לאיכות הסביבה ומחלקת התברואה של העירייה סייעו לירדנים בכוח אדם, בציוד ובחומרי הדברה כדי לטפל בבעיית זחלי היתושים בעקבה.

לאחרונה פנתה העירייה למשרד לאיכות הסביבה בבקשה לסייע להם במשאבים ובתקציבים לצורך ביצוע פעולות הניטור ולמניעת מפגעי היתושים. תשובת המשרד לאיכות הסביבה טרם התקבלה.
בשנת 2002 נמצאו בשטחי הקיבוצים סמר, יוטבתה וקטורה בערבה הדרומית יתושים הנושאים את נגיף קדחת הנילוס. ממצאי הבדיקות הועברו למועצה האזורית חבל אילות, וזו הונחתה לבצע הדברה כדי להפחית את אוכלוסיית היתושים באזור.
