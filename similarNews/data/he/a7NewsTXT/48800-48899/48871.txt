

ברגותי תקף את התביעה נגדו ואמר כי אינו מבין מה הקשר בינו לבין העדים מזירות הפיגועים. השופטת הצטרפה ואמרה "גם לי לא ברור". לתובעת שקבלה על יחס עויין אמרה השופטת "תתנהגי בנימוס או שאעביר זאת ללשכת עורכי הדין".

עימות חריף פרץ הבוקר בין השופטת ובין התובעת במשפטו של מרואן ברגותי, שהיה ראש התנזים של הפתח ביו"ש והעומד לדין על אחריותו לפיגועי טרור רצחנים, בבית המשפט המחוזי בתל-אביב. השופטת איימה לפנות בתלונה ללשכת עורכי-הדין.

מאז תחילת שלב הראיות במשפט, גילו השופטים קוצר-רוח לנוכח מצעד העדים העויינים שהעלתה התובעת על הדוכן. התביעה הביאה לעדות שורה של מחבלים שהורשעו ברצח ישראלים ובהודעותיהם במשטרה מסרו על הנחיות אותם קיבלו מברגותי. כשהובאו לבית המשפט סרבו להעיד, אטמו את אזניהם והצהירו הצהרות פוליטיות.

מחזות אלה חזרו על עצמם שוב ושוב השבוע, כאשר עו"ד דבורה חן ניסתה לשווא לחקור את העדים ולשאול שאלות. השופטים קטעו אותה לא פעם בדבריהם ונראה שהם מנסים לקצר את ההליך ככל האפשר.

היום הגיעו לבית המשפט שוטרים שהיו בזירות פיגועים, כדי להעיד נגד ברגותי. לאחר שהעידו שני שוטרים, קם מרואן ברגותי על רגליו ואמר: "אני לא מבין על מה אתם מדברים, מה הקשר שלי לזה". השופטת שרה סירוטה הגיבה: "גם לי לא ברור". התובעת, עו"ד חן זעמה וטענה, כי בית המשפט מעיר לתביעה מהיום הראשון.

השופטת סירוטה הגיבה: "תגישי תלונה, אבל כשאת פה תתנהגי בנימוס. את לא מכבדת את בית המשפט, את מביאה עדים לא רלוונטים, אני מבקשת ממך לא לענות לי. אם תמשיכי לצעוק, אנחנו נעביר את זה ללשכת עורכי-הדין".

כתב עתי"ם שדיווח על הארוע מוסיף, כי ברגותי קם על רגליו והמשיך בדבריו: "אתם עושים הצגה ושטיפת-מוח לעם הישראלי, יש לי עמדה והיא ששום דבר לא מצדיק פגיעה בחפים מפשע. רק אתמול היה חיסול ונהרגו אנשים חפים מפשע. מדינת ישראל מנהלת מלחמה נגד עם שלם".

ברגותי מקבל מהשופטים חופש להתבטא, משום שבפועל הוא מייצג את עצמו, וסניגוריו מן הסניגוריה הציבורית שותקים, כיוון שברגותי אינו משתף עימם פעולה.
