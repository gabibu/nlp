

במחלקת היולדות בבית החולים זיו בצפת היה השבוע שבוע פורה: שישה זוגות תאומים! רק ביומיים האחרונים נולדו בבית החולים ארבעה זוגות תאומים.

היולדות, כולן תושבות הגליל, ילדו זוגות תאומים מעורבים: שלושה זוגות תאומים של בנים ובנות ושלושה זוגות תאומים של בנות.

משקלם הממוצע של התאומים כשני ק"ג, והם חשים בטוב. חלקם ישוחררו כבר בימים הקרובים מבית החולים. חלק קטן מהתאומים נותרו לאשפוז בפגיה של בית החולים בשל משקלם הקטן והצורך בהשגחה.

מנהלת מחלקת נשים יולדות בבית החולים זיו בצפת ד"ר שפרה זוהר מסרה כי חלק מהיבול הוא של לידות ספונטניות של תאומים, אולם חלק מהיולדות עברו טיפולי הפריה. ד"ר זוהר הוסיפה כי זוהי המתנה היפה ביותר שמקבל בית החולים לקראת חג הפסח.
