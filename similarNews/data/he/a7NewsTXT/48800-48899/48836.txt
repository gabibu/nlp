

ביומן הצהריים של ערוץ 7 חשף אתמול הכתב אפי מאיר כי פלשתינים מתחזים לערבים אזרחי ישראל כדי ליהנות מחוק בריאות ממלכתי ומעוד הטבות שהמדינה מעניקה.

ממידע שהגיע לערוץ 7 עולה כי בחודשים האחרונים הולכת ומתרחבת התופעה שבה מתאשפזים בבתי החולים בישראל ערבים פלשתינים, וזאת על חשבון משלם המסים הישראלי. על פי השיטה, כפי שחשף כתבנו, מגיע הפלשתיני לבית החולים, שולף תעודת זהות של קרוב משפחה ערבי ישראלי בעל חזות פנים דומה, עובר בקלות את פקידת הקבלה במיון ומקבל שירות יקר ואיכותי, כגון: ניתוח. כל זאת מבלי ששילם אי פעם אף לא שקל אחד לקופת חולים כלשהי, מס בריאות או מס הכנסה.

דובר משרד הבריאות עדו הררי אמר כי המקרים הללו מוכרים למשרד הבריאות. הוא ציין בייחוד את התופעה של יולדות פלשתיניות, שבזכות ההתחזות לערביות ישראליות מקבלות מלבד שירותי לידה ואשפוז שלא כדין, גם מענק לידה.

למרבית האירוניה, גם כאשר הרופאים המיילדים נתקלים במתחזה ברורה, כגון במקרים שהיולדת אינה דומה לדמות המצולמת בתעודה הזהות, אין בידם לעשות דבר בכדי למנוע את מתן השירות.

"אנחנו מודעים לכך שיש כיום תופעה של יולדות מיהודה שומרון ועזה שאינן תושבות ישראל, המגיעות לבתי חולים בישראל עם תעודת זהות של ערביה ישראלית, אזרחית, ומתוקף זה הן מקבלות גם את הטיפול הטוב ביותר כפי שניתן לכל אזרח ישראלי בבתי החולים בישראל וגם את מענק הלידה ", אמר הררי. הוא הוסיף כי מתוקף חוק אסור לבתי החולים ולמטפלים לדווח על מקרה כזה לרשויות החוק.
במקרים אלו הילוד הפלשתיני מעניק לאמו, המתחזה לאזרחית, לא רק מענק לידה, אלא עשוי להעניק לה גם קצבת ילדים מהביטוח הלאומי עד גיל 18, שהרי לכאורה הוא נולד לערביה ישראלית.

בעקבות הישנות מקרים אלו יוזמים הביטוח הלאומי, משרד הבריאות ובתי החולים ועדה חדשה. הוועדה תבחן דרכים לאפשר לצוותים בחדרי הלידה לזהות את היולדת ולצמצם את התופעה.

עם זאת בבדיקה שעשה כתבנו בכמה בתי חולים שמתאשפזים בהם ערבים רבים נתגלה כי עדיין אין משנה סדורה לטיפול בבעיה, וכי בכמה מקומות אף לא היו מודעים עדיין להונאה הזו. במקומות אחרים אישרו בפניו את הדבר, אך גם שם הטיפול בבעיה נתקל בקשיים. אפילו על שאלות כגון מה לעשות כאשר נתפס מתחזה, האם להמשיך את הטיפול בו או לקרוא למשטרה, אין תשובות ברורות.

במשרד הבריאות אומרים כי הרופאים אינם שוטרים. לעומת זאת גורם בכיר בבית החולים הדסה בירושלים סיפר לכתבנו כי בבית החולים הפקידים מתודרכים לפקוח עין כדי לגלות את המתחזים ולדווח על כך. הגורם אף ציין כי ההתחזות יוצרת גם בלבול בתיק הרפואי של בעל תעודת הזהות משום שכך שני אנשים מקבלים טיפול תחת אותו שם, דבר הגורם לסכנה רפואית. הגורם סיפר כי ידוע על כמה מקרים שההתחזות הביאה למתן עירוי דם בסוג דם שאינו מתאים לדם החולה, דבר שכמעט גרם למוות.

יש לציין כי הבלבול בתיק הרפואי גם יוצר היבטים "משעשעים" כאשר למשל נתקלים ב"נסים רפואיים", כגון אישה ערביה שיולדת פעמיים בתוך שלושה חודשים.

בתוך כך נודע כי כמה בתי חולים חוששים כי פרצה זו יכולה לשמש גם גורמים עוינים לנצל פרצה זו לביצוע פיגועים.
