

לצד הלחימה בעיראק נמשכת הלחימה באפגניסטן. דובר צבאי אמריקני אמר היום כי אחד-עשר אזרחים אפגנים נהרגו בהפצצה אמריקנית במזרח אפגניסטאן.

"11 אזרחים נהרגו ואחד נפצע בשעות הבוקר המוקדמות של יום רביעי, כאשר אחד ממטוסי הקואליציה הפיל פצצה על בית בפרברי העיר שקין, שליד הגבול עם פקיסטאן", אמר דובר בסיס חיל האויר בגראם, צפונית לקאבול.

"התקרית הטרגית אירעה כאשר כוחות האויב תקפו מוצב אפגני, שעות ספורות קודם לכן. כוחות הקואליציה מעולם לא טווחו במודע ובכוונה מטרות אזרחיות".

כ-11,500 איש, חיילים אמריקנים וחיילי צבאות בעלות הברית, נמצאים עדיין באפגניסטאן, וממשיכים בחיפושים אחר אנשי ארגון אל-קאעידה של אוסמה בן לאדן ואחר בעלי בריתם, אנשי מיליצית טליבאן, שהודחו מהשלטון.
