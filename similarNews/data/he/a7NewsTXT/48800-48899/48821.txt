

מודעה, שהתפרסמה על פני עמוד שלם בעיתון "סן פרנסיסקו כרוניקל" והקוראת להדחתו של הנשיא בוש, עוררה עשרות תגובות נזעמות מצד הקוראים, כך דיווח העתון היום.

העיתון מסר, כי המודעה התפרסמה ביוזמתו של שר המשפטים לשעבר ראמזי קלארק, המתנגד למלחמה במפרץ וביוזמת אירגונו "הצבעה למען הדחה". המודעה, שעלתה כ-45 אלף דולר, הופיעה אתמול בעיתון, שהוא הנפוץ ביותר בעיר. מודעה דומה התפרסמה בחודש שעבר בעיתון "ניו-יורק טיימס".

"החוקה האמריקנית מספקת את האמצעי למנוע מג'ורג' וו. בוש להילחם נגד עיראק", נאמר באתר האינטרנט של האירגון. "אמצעי זה נקרא 'הדחה'".

העיתון דיווח כי לאחר שהתפרסמה המודעה, התקשרו אליו עשרות מתושבי העיר, שבה נערכו אחדות מההפגנות הסוערות ביותר נגד המלחמה, והביעו זעם על תוכנה.

"לדעתי, זו שערוריה שהסכמתם לקבל מודעה הקוראת להדחתו של נשיא ארה"ב", אמר אחד
הקוראים.

קלארק, שכיהן כשר המשפטים בממשל של הנשיא ג'ונסון, הקים לאחר מלחמת המפרץ
הראשונה "בית משפט" שפסק כי הנשיא דאז, ג'ורג' בוש, אשם בביצוע פשעי מלחמה. קלארק גם טס לבגדד בפברואר, מטעם כמה אירגונים המתנגדים למלחמה, ופגש את סדאם חוסיין.
