

רבים ישתוממו לגלות כי בספינות המלחמה האמריקניות במפרץ הפרסי משרתים מוסלמים וערבים, כאשר בנושאת המטוסים "קיטי הוק" עובדים מוסלמים רבים לצד עמיתיהם, למרות שמהספינה הזו ממריאים מטוסי F-18 ו-F-14 להפציץ את בגדד.

"חלק גדול מהכיסוי התקשורתי של המלחמה הזו היה שלילי. יש הרבה מאוד תעמולה", אמר ארווה סובוח, אזרח אמריקני בן 18, המשרת בספינה. "אנשים רשאים להחזיק בדעות שונות, אך סדאם חייב להסתלק, ואם יש צורך במלחמה כדי לסלק אותו, זו בשורה טובה".

סובוח, בנם של אב ירדני ואם אמריקנית, נולד בכוויית והתגורר בנסיכות עד גיל 7, שאז עבר לגור בארה"ב.

"אני חושב שהמשימה הזו תועיל למזרח התיכון. היא תסייע למדינות רבות. הכוויתים יוכלו לחיות בביטחון, ללא איום מצד עיראק, מדינה שפלשה אליה בעבר", ציין סובוח. "אני מקווה כי כשהמלחמה תסתיים, כולם יבינו שהיא נערכה למען כל האוכלוסיה. היא תסייע להם לחיות בביטחון רב יותר".

זאפאר עבדי, מוסלמי שנולד בהודו וקיבל אזרחות אמריקנית לפני שנה רוצה להעביר מסר למוסלמים "יש לי מסר למוסלמים ולעולם הערבי. המלחמה הזו אינה נגד האיסלאם, כפי שאומרים מלומדים רבים. זו מלחמה נגד משטר שאותו יש לחסל. יש להחדיר דמוקרטיה לעיראק, כדי שזו תהיה מדינה טובה יותר", הוסיף. "כשאתה מוסלמי בספינה הזו, יש לך ימים טובים וימים רעים, ובוא נשאיר את זה כך. מספיק הטרידו אותי בגלל דתי, אבל אני מאמין באיסלאם".

עבדי משרת בצי האמריקני חמש שנים, והוא עובד כיום בחדר המיון של בית החולים בספינה.
"הצטרפתי לצי כי אני רוצה לשרת את ארצי", אמר.

ה"קיטי הוק" היא אחת משלוש ספינות המטוסים האמריקניות המשייטות במרחק קילומטרים אחדים מעיראק.
