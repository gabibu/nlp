

השביתה הכללית במשק נדחית ב-24 שעות, כדי "לשבת למשא ומתן גלוי" עם שר האוצר בנימין נתניהו, כך הודיע יו"ר ההסתדרות עמיר פרץ.
שר האוצר הגיב בחיוב ואמר כי "צריך להפסיק את משחק 'הורדת הידיים' ולשבת למו"מ".

נראה כי האוצר יתחייב שלא להגיש לכנסת ביום ראשון את סעיפי התכנית הכלכלית הכוללים פיטורים במגזר הציבורי, על מנת שמטה המאבק של ההסתדרות יסיר את איום השביתה הכללית.

פרץ הודיע כי ההסתדרות נותנת למשרד האוצר ארכה עד מחר ב-6:00 בבוקר, כדי להעביר לידיה מסמך ובו הבהרות לגבי הסעיפים בתוכנית הכלכלית הנוגעים ליחסי העבודה במשק. "אם לא נקבל הבהרות שישכנעו אותנו, נממש את כוונתנו להתחיל בשביתה ממחר בבוקר", אמר.
עוד אמר פרץ, כי "אם תהיה שביתה, היא תהיה קצרה אך חזקה, ותקיף את רוב ענפי המשק".

לפני שהתקבלה ההחלטה על השביתה בחן צוות מטעם ההסתדרות, בהשתתפות יו"ר האגף לאיגוד מקצועי שלמה שני, את הצעת שר האוצר, לפיה האוצר לא יגיש השבוע למליאת הכנסת את הצעתו ליישום התוכנית הכלכלית באמצעות חקיקה, ובתמורה תבטל ההסתדרות את השביתה.

ראשי ארגוני המעסיקים מפעילים על ההסתדרות לחץ לבטל את השביתה העלולה לדבריהם, לגרום נזק של מאות מילוני שקלים שקל למגזר הפרטי והעסקי.
