

העיראקים מנסים להאט את התקדמות הכוחות האמריקניים בבגדאד, ופיזרו מלכודות ומטעני חבלה ברחבי העיר. מקורות בצבא האמריקני דיווחו כי חוטי ברזל (כורתי ראשים) נמתחו במקומות רבים לרוחב ההרחובות, ופצצות מתוצרת בית הוטמנו במכוניות ובמשאיות ברחבי העיר.

החיילים האמריקניים המתקדמים לעבר מרכז העיר דיווחו כבר אתמול על מציאתם של אמצעי הגנה שונים ולא קונבנציונליים.

מדובר ברימונים שאמורים להתפוצץ כאשר עובר לידם רכב, וכן מכוניות ממולכדות שהושארו בצמתים שונים בעיר.

מקור במטה הפיקוד המרכזי בקטאר אמר כי הכוחות האמריקניים יתמודדו ללא ספק עם מלכודות נוספות, בהמשך התקדמותם.

הכוחות בבגדאד דיווחו על התנגדות מאורגנת מזערית לאמריקנים, וציינו כי הם מתקדמים למרכז העיר מכיוונים שונים.

"יש לנו כוחות ברבעים שונים של בגדאד. אנו מתגברים את הכוחות כל הזמן", אמר דובר צבאי בקטאר לכתבים.

חיילים אמריקניים דיווחו על אש צלפים שנורתה לעברם, ומפקד חטיבת הרגלים השלישית אמר כי בתגובה לירי, פתח טנק אמריקני באש לעבר מלון "פלסטיין" שבמרכז בגדאד. מהירי נהרגו שני עיתונאים ונפצעו שלושה.

הכתבים ששהו במלון אמרו בתגובה לטיעון האמריקני, כי לא שמעו או ראו ירי שיצא מהמלון.

הצבא האמריקני האשים את עיראק בשימוש באזרחים כמגינים אנושיים, ובהסתרת חיילים באיזורים אזרחיים.

"המשטר העיראקי מנצל מקומות כמלון פלסטיין. הם מנסים להשיג רמת הגנה מסוימת מפעילויות אחרות המתבצעות במקום", אמר הגנרל וינסנט ברוקס לכתבים.

היום נמסר מנמל התעופה של בגדאד שנכבש ביום שישי כי גם שם נמשכת ההתנגדות, וכי טנק של צבא עיראק, (T-52 מתוצרת סוביטית), התקרב למתחם בשעות הבוקר המוקדמות, אולם הושמד על ידי טילים אמריקניים.

עוד נאמר, כי מטוס אמריקני מסוג A-10 יורט ביום שלישי ליד נמל התעופה של בגדאד בטיל קרקע-אוויר. הטייס נפלט וניצל.
