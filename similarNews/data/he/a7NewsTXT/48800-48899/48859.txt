

גמל בשם ברט, שהיה עד כה חלק בלתי נפרד מהיחידה לשמירת הסדר הציבורי בסאן-דימאס שבקליפורניה, קיבל העלאה בדרגה ומונה בשעה טובה לסגן השריף המחוזי של מחוז לוס אנג'לס, כך מדווחות סוכנויות הידיעות.

בטקס מרשים שהתקיים בשבת האחרונה קיבל הגמל תג מיוחד המציין את תפקידו, זאת במסגרת פסטיבל שנערך במקום.

ממשטרת המחוז נמסר כי מדובר בגמל בעל ייחוס שכן הוריו שרתו בחיל המצב שפעל באזור קליפורניה לפני כמאה וחמישים שנה. כמו כן מצויין כי הגמל המסור מבצע פעילות חינוכית רבה בעוברו בבתי הספר שבמחוז במסגרת חינוך להסטוריה של המקום.

יצויין כי ממשטרת המחוז נמסר כי מדובר בגמל "אינטלגנטי מאוד".

ההערכות הן כי ברט, על אף תפקידו רם הדרג לא יקבל רכב שרד.
