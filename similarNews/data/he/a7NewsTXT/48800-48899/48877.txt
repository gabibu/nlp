

מפלג ההונאות במחוז הצפוני של המשטרה חשף הונאת ענק של בנקים באירופה בהיקף של עשרות מיליוני שקלים תוך שימוש בשיקים שזוייפו על ידי גרפיקאי באמצעות סורק ממוחשב.

בפרשה נעצרו כחשודים עופר קרן (40) ושותף נוסף (40) שניהם מחיפה. מעצרו של קרן הוארך ביום ד' ביומיים, בהסכמתו, בבית משפט השלום בחיפה.

רב פקד אהרון גלאור ממפלג ההונאות במחוז הצפוני מסר לכתב עתי"ם, כי מדובר בחשוד שהינו בעל תדמית של איש עסקים לשעבר שכשל בעסקיו וכי הפרשה המיוחסת לו, ארכה למעלה משנה.

במשטרה התקבלו תלונות על פרשיות עוקץ באמצעות המחאות מזויפות בהיקף של מיליוני שקלים ושל מיליוני אירו. בידי המשטרה מאות המחאות שנסרקו באמצעות סורק ממוחשב לצורך זיופם על ידי גרפיקאי שפעל על פי החשד עבור קרן.

החקירה החלה אשתקד כחקירה סמויה בעקבות תלונות שהגיעו לישראל בין היתר משוויץ שם נעצר אחד משותפיו של קרן אף הוא ישראלי. לטענת המשטרה, כפי שנמסר בבית המשפט, קרן קיבל ממתווכים שונים באירופה המחאות השייכות לגופים ולחברות גדולות. המחאות אלה נמסרו לידיו של גרפיקאי שפעל עבור קרן. הוא סרק את ההמחאות, שינה את שם המוטב וכן שינה את המספר הסידורי של ההמחאה כך שתראה אמינה לחלוטין. המחאות אלה נפדו בבלגיה, צרפת ובשוויץ לאחר שהופקדו על שמות אנשים שונים.

ההמחאות נפדו תוך שימוש בדרכונים מזוייפים, או תעודות מזהות אחרות מזוייפות. חלק מההמחאות גם הופקד בישראל. לדברי המשטרה, שותפו של קרן נעצר בשוויץ לאחר שהשלטונות שם הצליחו לעלות על התרמית. במהלך פעילותו של קרן נוצר קשר בינו לבין עובד בנק בשוויץ, אשר על פי החשד שיתף איתו פעולה ואפשר פדיון המחאות בבנק בו עבד, עבור קרן ואנשיו. באחד המקרים הגיע אותו פקיד לישראל כדי לקבל שיק לצורך פדיונו בשוויץ. זמן מה אחר כך, נעצר שותפו של קרן בשוויץ והיה נתון במעצר שלושה חודשים. קרן ביקש את עזרתו של חברו - רופא שיניים מזכרון יעקב לצורך שחרור חברו ממעצר ואמר לו כי השחרור מצריך ערבות בסך 110,000 דולר. קרן קיבל על פי החשד את הסכום האמור מרופא השיניים, בעוד שבפועל שחרור חברו של קרן הצריך תשלום 20,000 דולר, עבור הסנגור בשוויץ. כשהדבר נודע לרופא השיניים החשוד נתן לו על פי החשד המחאה על 30,000 שטרלינג. כאשר הפקיד אותה בבנק בארץ, חזר השיק. לדברי המשטרה, קרן לא נואש ובפעילותיו הנוספות הוא ייבא מיבואן בבלגיה לישראל 8 כלי רכב שטח ושילם גם עבורן בהמחאות מזוייפות. כדי לרצות את רופא השיניים הוא הביאו למגרש החניה בנמל חיפה, הציג בפניו את כלי הרכב ייבא והבטיח לו אחד מהג'יפים. אולם, קרן טען בפני רופא השיניים כי שחרור כלי הרכב מתעכב בשל בבעיות במכס. הוא ביקש ממנו 10,000 ש"ח והרופא האמין לו ונתן לו את הסכום.

עוד עולה מהחקירה כי קרן הבריח כלי רכב נוספים. באותו שלב הוצא נגד קרן צו עיכוב יציאה מהארץ. כדי לעקוף מכשול זה, הכין לו על פי החשד הגרפיקאי צוי בטול לעכוב היציאה מהארץ ובדרך זו הוא הצליח על פי החשד לצאת מישראל מספר פעמים.

עוד נטען, כי לפני כשבועיים הוא נדרש להפקיד מיליון שקלים כערבות כדי לאשר את יציאתו מישראל. לדברי המשטרה, הוא הציג לשופט יצחק כהן מבית המשפט בחיפה מסמך מזוייף, לפיו הוא מוזמן לבית משפט בבלגיה. בעקבות כך הורה השופט לאפשר את יציאתו ואילו קרן טס לאוסטרליה.

החוקרים תפסו ברשותו של קרן גם חותמות שונות שאיתם השתמש - לדברי המשטרה - לצורך מעשיו השונים.

רב פקד גלאור מסר עוד, כי גם אשתו של קרן נחקרה ומסרה, כי ידעה רק על חלק ממעשיו של בעלה.

המשטרה פועלת למעצר חשודים נוספים.
