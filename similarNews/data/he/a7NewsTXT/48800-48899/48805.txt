

הקבינט החברתי-כלכלי בראשות שר האוצר, בנימין נתניהו, אישר היום מסגרת סיוע לעיר שדרות, בסך 63.5 מיליון ש"ח לשנת 2003, בתחומי הבטחון, הכלכלה והחברה.

על הסיוע לשדרות הוחלט בעקבות הפיכתה ליישוב בקו העימות, הסובל מפגיעת טילי "קסאם" מרצועת עזה. ההצעה הראשונית היתה סיוע בסך 75 מיליון ש"ח לשנת 2003, אך הסכום הוקטן בשל הקיצוץ בתקציב הממשלה. מטרת הסיוע לחזק את העיר ולסייע לתושביה.

עיקר המימון לסיוע ינתן מתקציבי משרדי הממשלה וצוות בינמשרדי מיוחד יפעל ליישום התכנית. משרד הפנים יעביר לעיריית שדרות מענק מיוחד בסך 2.5 מיליון ש"ח לשנה הנוכחית. לתושבי העיר ולבעלי העסקים באזור התעשייה תינתן הנחה בתשלומי ארנונה. כמו כן, יסכם משרד הפנים עם העירייה תנאי פריסה חדשים להחזר ההלוואות של העירייה.

משרד העבודה והרווחה יקצה כספים למימון השמת ילדי רווחה במעונות יום, להחזקת ילדי נשים עובדות במעונות יום. כמו כן, יוקצו כספים לפעילות של לכידות חברתית, קורסי הכשרה מקצועית ומלגות לסטודנטים במכללת ספיר.

במסגרת הסיוע יקצה גם משרד הבינוי והשיכון כספים להשתתפות בבניית מוסדות ציבור בעיר, לשיקום שכונות, לשידרוג מקלטים, לפיתוח שכונות ותיקות ולשיקום שכונות חברתי.

משרד התחבורה יקצה כספים לפרויקטים בטיחותיים, לשיפור תשתיות הכבישים ולהכנת תכנית אב עירונית לתחבורה.

משרד התעשייה והמסחר יגדיל את תמיכתו בפעילות מחקר ופיתוח של מפעלים באזור שדרות, יקצה כספים לפיתוח הון אנושי, לפיתוח תשתיות תעשייתיות, לשיקום מכרזים מסחריים, למתן הנחות באגרות פיתוח קרקע לבנייה וכן מענקים והטבות לאזורי תעשייה.

מנהל מקרקעי ישראל יחיל בשדרות רבתי את החלטות מועצת המנהל, הנוגעות ליישובי העימות בצפון.

משרד החינוך יקצה כספים להשלמת יום חינוך ארוך בכל בתי הספר וגני הילדים בעיר,יפעיל תכניות פדגוגיות להגדלת הזכאות של תלמידי תיכון לתעודות בגרות, יפעיל קייטנות, יפעיל חודש לימודים נוסף בגני הילדים, יקצה כספים להתקנת מערכת מיזוג אוויר בכיתות, לחידוש מבני מוסדות חינוך ולמימון קרן המלגות והסיוע לסטודנטים בני שדרות. המשרד גם ישתתף במימון פעילות שתוביל בעיר קרן "קרב".

משרד האוצר יתאים את אחוז ההנחה לתושבי שדרות בשנת 2003 להנחה הניתנת לתושבי קו העימות בצפון הארץ.

משרד הבריאות יקצה כספים למד"א, כדי להציב בשדרות ניידת טיפול נמרץ.

משרד הבטחון יפעיל תכנית של עיבוי מרכיבי הבטחון בעיר ובמכרזי המשרד תהיה העדפה לחברות ועסקים משדרות באזור קו העימות, על פי תקנות חובת המכרזים.

הסוכנות היהודית תפעל לשיפוץ הסיפרייה העירונית, תעניק מלגות לסטודנטים במכללת ספיר, תקדם תכניות לפיתוח מצויינות בקרב תלמידים, תפעיל קייטנות קיץ, תפעל להקמת פארק תעשייה ליזמים, תסייע בהפעלת הסינמטק בעיר ותאתר קהילה יהודית בחו"ל שתאמץ את שדרות.
