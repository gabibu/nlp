

אתמול פרסם אתר האינטרנט של ערוץ 7 כי סטודנטים ערבים במכללת "דוד ילין", הנמצאת בשכונת בית הכרם בירושלים, ארגנו צפירת זיכרון ל"שאהידים" המתאבדים. כך מסרה כתבת "מקור ראשון" חני לוז. לדבריה, בהישמע הצפירה ברחבי הקמפוס עמדו הסטודנטים דום לזכר "המחבלים מתאבדים".

מבדיקה שערך יהודה פריימן, כתב ערוץ 7, עולה כי הסטודנטים נערכו מראש, ותיאמו את התוכנית ביניהם, ובשעה 10.00 נעמדו דום בכיתות אחדות, "לזכרם של המתאבדים".

סטודנטים סיפרו לפריימן כי באחת הכיתות הצטרפה אל הסטודנטים הללו אחת המרצות.

סטודנטים יהודים מחו על כך אחר-כך באוזני דיקנית המכללה, וזו הבטיחה לטפל בעניין.

בתגובה אמר מנהל המכללה הדוקטור איתי זימרן לערוץ 7 כי לא ידוע לו על אירוע כזה. "ייתכן שקבוצה קטנה של סטודנטים עמדה בצד", אמר, אך להנהלה אין שליטה על אירועים כאלה.

עוד אמר כי במכללה מקפידים לשמור על אווירה של סובלנות, ועל רצון להיות קשובים לכל הסטודנטים.

