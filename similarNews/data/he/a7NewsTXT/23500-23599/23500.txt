

4 חיילות נפצעו אמש כתוצאה מירי טילים לעבר מוצב צה"ל במושב אביבים. למוצב נגרם נזק רב. צה"ל מבצע תיגבור כוחות בגבול לבנון.

בתידרוך שערך מפקד גדוד בחטיבה המזרחית בפיקוד צפון עולה, כי אתמול בשעה 7 ערב נורו לעבר מוצב צבאי הסמוך למושב אביבים כ-12 טילי נ.ט. מספר טילים פגעו במוצב צה"ל וכתוצאה מכך נפצעו 4 חיילות. נזק רב נגרם למספר מבני מגורים וכן נפגעו רכבים צבאיים שחנו בבסיס.

מספר טילים נפלו בשטחים חקלאיים סמוכים, ורק בנס לא נפגעו בתי המושב אביבים הממוקמים סמוך מאוד למוצב.

בפיקוד צפון רואים בחומרה רבה את ירי הטילים. עוד נמסר כי בכל התקיפות אתמול בגבול לבנון נפצעו 2 חיילים באורח בינוני ועוד 5 באורח קל. הפצועים הועברו לטיפול רפואי בבית החולים זיו בצפת.

בצה"ל רואים בממשלות לבנון וסוריה אחראיות להסלמה במצב.
