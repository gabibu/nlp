

במסגרת דיון מיוחד של הכנסת, שיזמה הממשלה, ימסור היום ראש הממשלה אריאל שרון הודעה מדינית. שרון אמור להודיע גם על הצטרפותם של שלושה שרים חדשים לשורות הממשלה: אפי איתם והרב יצחק לוי מן המפד"ל, ודוד לוי מ"גשר".

אתמול אישרו מוסדות שתי המפלגות את הצטרפותן של הסיעות לקואליציה. סיעת "האיחוד הלאומי- ישראל ביתנו" מקיימת אף היא מגעים באשר לשובה אל הממשלה, והיא הציבה לשרון שלושה תנאים: תפיסת רוצחי השר רחבעם זאבי והבאתם לישראל, תפיסת שטחים שולטים בחברון, כגון גבעת אבו סנינה ודיון אסטרטגי בממשלה על גורלה של הרשות הפלשתינית. ראש הממשלה לא דחה את תנאיו של ליברמן, ויו"ר סיעת העבודה, בנימין בן אליעזר אמר אף הוא כי אינו מתנגד לתנאים אלה. אם יצטרפו שלושת המפלגות לקואליציה היא תמנה 89 ח"כים. אם תפרוש סיעת העבודה, המונה 24 חברי כנסת תמנה אמנם הקואליציה 65 ח"כים, אך היא לא תאבד את הרוב שלה בכנסת. מקורבו של ראש הממשלה השר ראובן ריבלין אמר כי זו כוונתו של אריאל שרון: לקראת פרישה אפשרית של מפלגת העבודה הוא מבקש לבנות לעצמו רשת ביטחון פוליטית ופרלמנטרית, שמתבססת על מפלגות הימין.
ליברמן והרב אלון עשויים לחזור למשרדיהם הקודמים: תיירות ותשתיות, ואילו שרי המפד"ל ו"גשר" יכהנו כשרים בלי תיק, אך יהיו חברים בקבינט המדיני-בטחוני.

בתוך כך נמסר כי אישים ממפלגת העבודה, אברהם בורג, אופיר פינס ואפי אושעיה, ידונו היום עם שמעון פרס באשר לאפשרות כי מפלגת העבודה תפרוש מן הממשלה. לפני ימים אחדים אמר פרס כי הוא "בשל לפרוש מן הממשלה".

