

שר הביטחון בנימין בן-אליעזר פנה היום לשר ההגנה האמריקני דונאלד ראמספלד וביקשו כי הממשל האמריקני יפעל בדחיפות, להעברת מסר לסורים, לפיו ישראל לא תוכל לשבת בחיבוק ידיים, מבלי להגיב על הירי הנמשך לעבר שטחה מדרום לבנון.

השר בן-אליעזר, שדיווח על שיחתו גם בישיבת סיעת "העבודה" בכנסת, תיאר באוזני ראמספלד את ההסלמה בגבול הצפון, והדגיש, כי ישראל נקטה עד כה מדיניות של איפוק, כדי לא להיגרר לפרובוקציות של החיזבאללה הנתמך על ידי סוריה ואירן.

בן-אליעזר הבהיר, כי ישראל רואה בסוריה את האחראית למצב וכי היא שולטת בלבנון ואילו היתה מחליטה למנוע את הירי, היתה עושה זאת לאלתר.

לאור זאת ביקש שר הביטחון כי הממשל האמריקני יפעל בדחיפות הרבה ביותר, להעברת מסר ישראלי חריף להנהגה הסורית, במגמה להניעה לפעול כדי למנוע הידרדרות ביטחונית.

שר הביטחון דיווח כי ראמספלד הבטיח לפנות גם לשר החוץ האמריקני קולין פאוול שיפעל בנושא במהלך הסיור שלו באירופה ובמספר מדינות ערביות.

יצוין כי בעת פרסום ידיעה זו התקבל דיווח ראשוני על ירי של החיזבאללה לעבר מוצבי צה"ל בהר דב.
