

האירועים לציון יום הזיכרון לשואה ולגבורה נפתחו אמש בטקס ממלכתי ב"יד ושם" בירושלים. בטקס נשאו דברים ראש הממשלה אריאל שרון ונשיא המדינה משה קצב. היום בשעה 10:00 תישמע צפירה בת שתי דקות.

בטקס פתיחת אירועי יום השואה ב"יד ושם" בירושלים אמר נשיא המדינה משה קצב כי זכרון השואה מלווה את מדינת ישראל כחלק מזהותה ותודעתה. לדבריו, השואה היא טראומה, ופצע מדמם בגופו של העם היהודי, ויחד עם זאת "הרוח, החזון וערכי המוסר של העם היהודי נשארים איתנים: הנחישות, האמונה בדרכנו, האמונה בנצח ישראל, בצור ישראל".

ראש הממשלה שרון אמר: "מול המערכה הקשה שאנו נתונים בה היום, מול גל האנטישמיות הגואה שוב באירופה, אנו מחויבים, כיהודים וכבני אנוש, להגן על הבית שלנו, בית חם ומוגן, הבית היחידי בעולם שבו יש ליהודים הזכות והכוח להגן על עצמם בכוחות עצמם", דברי שרון.

היום יתקיים "מצעד החיים" המתחיל במחנה ההשמדה הנאצי אושוויץ ומסתיים במרחק של 3 קילומטרים משם, באתר המחנה בירקנאו. מצעד החיים הוא לזכר "צעדת המוות", שבה הוליכו הנאצים את הניצולים היהודים בצעדה בתנאים נוראיים כל כך שרק מעטים שרדו ממנה. במצעד ישתתפו כ-1500 בני נוער יהודים מרחבי העולם. משטרת פולין הודיעה כי היא נוקטת אמצעי ביטחון קפדניים באזור המצעד, וכי 250 שוטרים, כמו גם אנשי השירותים המיוחדים מפולין ומישראל ילוו את הצועדים.
השנה ישתתפו במצעד שרות החינוך של ישראל ושל פולין, לימור לבנת וכריסטינה ליבצ'קה.

השנה, לראשונה, תשתתף במצעד החיים משלחת של שוטרים, קצינים ולוחמי מג"ב. בראשם יצעד המפכ"ל רב ניצב שלמה אהרונישקי. בטקס המרכזי, שנערך אמש בקרקוב, אמר אהרונישקי: "באנו לכאן כמשרתי מדינת ישראל, להצדיע לקורבנם הנורא של דורות קודמים, אך גם לומר לאומות העולם שאנחנו יודעים גם להגן על עצמנו, ובידינו האמצעים ובעיקר האנשים לשמור על חיינו". "אנחנו", אמר המפכ"ל, "שבהיותנו ילדים לא ליטף סבא את שערנו, וכתינוקות לא שמרה עלינו סבתא במיטותינו, גדלנו לתוך מדינה ריבונית, חופשית ועצמאית, שהיא בית ומקלט לעם היהודי, ואולם, גם היום, 54 שנים אחרי כינונה, נלחמת מדינת ישראל על חייה ועל עצמאותה".

המפכ"ל פנה לשוטרים וללוחמי המג"ב ואמר: "אתם, שהגעתם לכאן, לקראקוב, ואלפי חבריכם בארץ, הם הערובה לביטחון המדינה, ערובה לכך שדמנו לא יהיה עוד הפקר".



