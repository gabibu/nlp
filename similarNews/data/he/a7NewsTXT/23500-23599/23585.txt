

אתמול בשעות אחה"צ תיגבר צה"ל את כוחות הארטילריה בגבול לבנון. שיירה ארוכה של תותחים עשתה דרכה בכבישי הגליל העליון, שם מוקמו התותחים ככוח תגבור, שאמור להשיב אש לעבר מקורות הירי של החיזבאללה בלבנון.

יש לציין כי החיזבאללה חידש את האש אתמול אחרי הצהרים וירה טילים נגד טנקים ופצצות מרגמה לעבר מוצבי צה"ל בגזרת הר דב וגזרת החרמון. כתוצאה מהירי נפגע מיכל דלק באחד המוצבים בהר דב ובער שעה ארוכה. עוד דווח כי לראשונה ירה החיזבאללה גם לעבר צפון הגולן ורועה דרוזי נפצע מרסיסי פגז מרגמה .

באותה עת ירה החיזבאללה גם אש נגד מטוסים בגליל המערבי ובאיזור קרית שמונה לעבר מטוסי חיל האוויר שהיו בדרכם לתקיפת מקורות הירי. רסיסים מפגזי הנ.מ נפלו בקרית שמונה ושלומי.

בעקבות זאת פירסם צה"ל הודעת חירום ברשת הביטחון של הטלוויזיה בכבלים ביישובי קו העימות והורה לתושבים להיכנס למיבנים כדי להגן על עצמם מרסיסים ובו בעת להמשיך בשגרה. בתגובה השיב צה"ל אש תותחים לעבר מקורות הירי ומטוסים תקפו יעדים בדרום לבנון.

עוד יש לציין כי שרידיהם של שני טילי קטיושה שנורו ביום ראשון התגלו אתמול בבוקר סמוך לבית העלמין של קרית שמונה. הטילים בקוטר של 107 מ"מ נפלו בשטח פתוח ולא גרמו לנזקים או לנפגעים.


