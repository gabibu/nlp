

המכון לחקר האנטישמיות והגזענות באוניברסיטת תל אביב מזהיר, כי גל האנטישמיות, אשר פוקד את העולם, ובעיקר את ארצות מערב אירופה, הינו חמור ולא זכור כמותו מאז מלחמת העולם השניה.

הדברים נמסרו במסיבת עיתונאים שנערכה הבוקר בבית סוקולוב בתל אביב, על ידי פרופ' דינה פורת, ראש המכון, דר' רוני שטאובר, מרכז המכון, דר' אבי בקר, מנכ"ל הקונגרס היהודי העולמי בישראל, ויין פיירסטון, מנכ"ל הליגה נגד השמצה וחוקרים נוספים מאוניברסיטת תל אביב.

לדברי החוקרים, האנטישמיות החדשה הינה בעיקרה פוליטית וכי קיים בה טישטוש בין אנטי ציונות ואנטי ישראליות לבין אנטישמיות והתקפות על העם היהודי.

במהלך מסיבת העתונאים נמסרו נתונים מהם עולה כי עליה חריפה באלימות כלפי יהודים נרשמה בצרפת, בבריטניה, ברוסיה ובבלגיה.

לדבריהם הבעייה העיקרית אינה רק האלימות, אלא האווירה והביטויים הנשמעים במדיה ואף בחוגי אינטליגנציה וממשל, בעיקר במערב אירופה.

לדעתם, ועידת דרבן בספטמבר 2001, היתה נקודת מיפנה הסטורית, שחשפה את "פשיטת הרגל המוסרית של אירופה", בה לדעתם, "עשו את דמם של היהודים הפקר".

בין התופעות, הנראות ברחבי העולם, ניתן להבחין בהתבטאויות בהפגנות בהן קוראים להרוג יהודים, שלא זכו לתגובה הולמת, וכן התבטאויות מצד חוגי הממשל. כמו כן נצפים עלבונות, הצקות, איומים והתנכלויות ליהודים, שלא נצפו כבר עשרות שנים.

ד"ר בקר, מנכ"ל הקונגרס היהודי העולמי, אמר, כי זהו כתב אשמה חריף ביותר נגד אירופה של היום, בה משתולל טרור אנטישמי ואנטי יהודי. "יש הרבה יהודים היום, שחוששים לשים כיפה, לשלוח את ילדיהם לבית ספר יהודי, או להיכנס לאיטליז כשר, כיוון שיורים עליו", אמר.

ד"ר בקר הוסיף, כי דוקא "האינטלקטואלים הם שנותנים את האווירה. ישראל תופסת היום באירופה את המקום של 'היהודי' בין האומות. אירופה הולכת ומאבדת את המצפן המוסרי שלה מול התופעות הללו".


עוד מסר, כי הקונגרס היהודי העולמי מתכנן כנס חירום , שייערך בעוד כשבועיים בבריסל , בו יתקיים דיאלוג עם ראשי האיחוד האירופי בעניין זה. "אסור לנו להחריש, כשאירופה נמצאת בהידרדרות מוסרית כזו", אמר.

פרופ' פורת ראש המכון אמרה כי "הפיכת הכיבוש כמקור הבעיה הינה תירוץ להפצת האנטישמיות. אין היום הבחנה בין אנישמיות ואנטי ציונות ובין השמעת ביקורת על עם ישראל ומדינתו".
