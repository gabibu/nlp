

הלחימה בשטחי יש"ע נמשכת. הרמטכ"ל רב אלוף שאול מופז אמר אתמול כי כדי להשלים את מבצע "חומת מגן" יידרשו לצה"ל שמונה שבועות. הוא הוסיף כי עד כה נהרגו 200 מחבלים מן הרש"פ, ונפצעו 1,500 . מתוך מאות העצורים, סיפר הרמטכ"ל, נמצאו 70 מבוקשים "כבדים".

עזה, אשר ממנה יצאו מחבלים רבים לבצע פיגועים, האחרון שבהם בשבת, כאשר ניסו המחבלים לחדור ליישוב רפיח- ים ורצחו חייל צה"ל, נשארת מחוץ לתמונה, ומחבליה מארגנים הפגנות ותהלוכות, ונערכים לאפשרות של מתקפה צהלי"ת על הרצועה.

עבד'ל עזיז רנטיסי, מבכירי החמאס ברצועה, קרא לערביי הרש"פ להגביר את עוצמתם של פיגועי ההתאבדות בתוך ישראל, ולהאיץ את הקצב שלהם, וזאת "כדי לחזק את המאבק הפלשתיני נגד הכיבוש הציוני".

רנטיסי אמר את הדברים לכלי התקשורת ברצועת עזה במהלך תהלוכות שארגנו מנהיגי המחבלים. נציין כי ברחבי יו"ש אמצעי התקשורת של הרש"פ מושבתים, וכי עזה היא המקום היחיד שבו הם ממשיכים להסית באין מפריע. בתשובה לשאלה מדוע אין פיגועי התאבדות מאז פעולות צה"ל בשטחי יש"ע, השיב רנטיסי, כי הצעדים הצבאיים שנוקטת ישראל הם שהקטינו את הפיגועים. לדבריו, המחבלים היו מנועים מלפעול את פעולותיהם, כי עסקו בהדיפתם של כוחות צה"ל, אך לדעתו מדובר בעיכוב זמני בלבד.

יצוין כי ברצועה הקימה הנהגת האינתיפאדה חדרי חירום, ותכננה מבצעים משותפים במטרה לקדם כל אפשרות של חדירת צה"ל לאזור.

כתבנו קובי פינקלר שוחח עם גורמים צבאיים, ואלה אמרו לו כי כרגע אין כוונה להיכנס לאזור, וכי ביקורו הצפוי של שר החוץ האמריקני קולין פאוול עלול לטרפד כל אפשרות כזאת במהלך המבצע הנוכחי.
כוחות צה"ל ממשיכים לפעול בערים ג'נין, טול כרם, קלקיליה, שכם, רמאללה ובית לחם.

עוד נמסר, כי כוחות צה"ל החלו במהלך שעות הלילה לפעול במרחב הכפרים בגוש ערורה, צפונית לרמאללה. הכוחות פועלים לאיתור מבוקשים ועורכים סריקות אחר אמצעי לחימה ותשתיות טרור.
דובר צה"ל מסר שערבים ממשיכים להסגיר את עצמם במחנה הפליטים ג'נין, לאחר שצה"ל קרא לחמושים במחנה להניח את נשקם.

כמו כן, במהלך פעילות כוחות צה"ל במרחב העיר שכם, התגלו עד כה 13 מחסני נשק ומעבדות חבלה.


