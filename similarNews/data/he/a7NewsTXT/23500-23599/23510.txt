

בעקבות שיעור שהעביר הרב ברלנד, ראש ישיבת "שובו בנים" לתלמידיו בשבת, ובמהלכו אמר כי זו מצווה להיכנס לציון הקבר של יוסף הצדיק הנמצא בפאתי שכם, הגיעו כשלושים חסידי ברסלב במוצאי שבת בחצות למתחם, אולם רק כחמישה עשר מהם הצליחו להיכנס אליו ולהתפלל.

יצוין כי המוסלמים חיללו את המקום, ולאחר מכן שפצוהו, וכי עתה הוא משמש מסגד.

סיפר דוד מויאל, שהיה בין הבאים למקום: "החנינו את המכוניות בריחוק מה מהמקום, והתחלנו להתקרב אליו ברגל. אחרי שהלכנו בערך קילומטר הגיעו לשם אנשי הצבא ואמרו לנו כי לא נוכל להיכנס משום שמתקיימת פעילות צבאית בשטח. חלק מהקבוצה חזר תוך כדי כך שקיבלו מכות. חלקנו הצלחנו להיכנס סמוך מאוד לקבר, אך גם עלינו התנפלו במכות והרחיקו אותנו מהמקום". כתבנו קובי סלע מוסיף כי מח"ט הגזרה אל"מ יוסי אדירי, והקשר שלו, ירו בכל גלגלי המכוניות של החסידים. כשלושים אנשים נעצרו בידי שוטרי משטרת ש"י בנסיבות אלה, והם מואשמים בכך שנכנסו לשטחי A בניגוד להוראת צו אלוף. סלע מציין כי המשטרה טרם חקרה את אנשי השמאל שנכנסו לפני ימים אחדים לשטח A כדי לעודד את יאסר ערפאת למרות שהפרו בכך צו אלוף.

בתוך כך הגיב אתמול רב המקומות הקדושים, הרב רבינוביץ' על הכניסה למתחם קבר יוסף ואמר שהתפילה במקומות קדושים חשובה מאוד, אולם אין היתר כלשהו לסכן חיי אדם בעבורה, ולפיכך מדובר במעשה חמור על פי ההלכה. הוא הוסיף: "כולנו מקווים כי בעתיד יתאפשר להתפלל בקבר יוסף כמו במקומות קדושים אחרים הנמצאים ביהודה ושומרון, אולם ההחלטה על אפשרות להגיע אליהם נתונה בידי כוחות הביטחון, ולא בידי אנשים פרטיים".

הרב רבינוביץ קרא לציבור לא לעשות דין לעצמו, ולא להיכנס למקום סכנה.

בתוך כך קרא עו"ד אליקים העצני למפד"ל להתנות כניסתה לממשלה בחידוש האחיזה בקבר יוסף: "האם יהיה פה 'הרצחת וגם ירשת'? האם כאשר כבר חזרנו אל הקבר נוותר עליו ונשאיר אותו בידיהם?! האם אין זה המינימום שאפשר לבקש מן המפד"ל?!"

העצני הזכיר גם את השותפים הפוטנציאליים האחרים של הקואליציה, ואמר כי "האיחוד הלאומי- ישראל ביתנו" וסיעת "גשר" צריכות אף הן לדרוש את הדבר מראש הממשלה.


