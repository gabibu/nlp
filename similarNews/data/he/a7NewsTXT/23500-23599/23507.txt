

4 חיילות נפצעו אמש כתוצאה מירי טילים לעבר מוצב צה"ל במושב אביבים על גבול ישראל -לבנון. למוצב נגרם נזק רב. צה"ל מבצע תיגבור כוחות בגבול הצפוני.

בתדרוך שערך מפקד גדוד בחטיבה המזרחית בפיקוד צפון עולה, כי אתמול בשעה 7 ערב נורו לעבר מוצב צבאי הסמוך למושב אביבים כ-12 טילי נ.ט. מספר טילים פגעו במוצב וכתוצאה מכך נפצעו 4 חיילות. נזק רב נגרם למבני מגורים אחדים וכן נפגעו רכבים צבאיים שחנו בבסיס.

טילים אחדים נפלו בשטחים חקלאיים סמוכים, ורק בנס לא נפגעו בתי המושב אביבים הממוקמים סמוך מאוד למוצב.

בפיקוד צפון רואים בחומרה רבה את ירי הטילים. עוד נמסר כי בתקיפות החיזבאללה על מוצבי צה"ל בהר דב אתמול נפצעו 2 חיילים באורח בינוני ועוד 5 באורח קל. הפצועים הועברו לטיפול רפואי בבית החולים זיו בצפת.

בצה"ל רואים בממשלות לבנון וסוריה אחראיות להסלמה במצב.

נציגו האישי של מזכ"ל האו"ם בלבנון, סטפן דה מיסטורה, קרא אתמול ללבנון להוכיח "במעשים" את נכונותה לרסן את ההסלמה בגבול עם ישראל.

"אנחנו שרויים ברגע מסוכן מאד. אנחנו מבקשים משלטונות לבנון להוכיח במעשים את הנכונות שהביעו כשהבטיחו כי הקו הכחול לא יהפוך לקו אדום", אמר דה מיסטורה במסיבת עתונאים, שנערכה ביום ראשון בערב במרכז האו"ם בביירות.

"זה 10 ימים שקיימות פגיעות חמורות ללא הפרעה בקו הכחול. יש תקריות רבות במקומות שונים בקו הכחול. 10 תקריות תוך 10 ימים", הדגיש.

