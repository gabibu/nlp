

"עד אתמול הפעילות הדיפלומטית הענפה לא השפיעה על פעילות החיזבאללה. יכול להיות שהיא תשפיע בעתיד, אבל אתמול נחצו קווים אדומים ע"י ארגון החיזבאללה ומאחוריהם עומדים הסורים והאיראנים, ובלבנון ישנם גורמי כוח רבים", כך אמר בצהריים הרמטכ"ל שאול מופז בבית החולים רמב"ם בחיפה, בתום ביקור שערך אצל פצועי צה"ל המאושפזים במקום.

הרמטכ"ל הדגיש, שהעובדה שצה"ל לא פעל עד היום נגד אותם גורמי כוח בלבנון בעת שהם ביצעו פיגועים בצפון, אינה מעידה על חוסר יכולתו של צה"ל.

"אנחנו מקיימים הערכות מצב ופועלים באופן שיבטיח גם את הבטחון לתושבי הצפון וגם נהיה מוכנים לכל הסלמה אפשרית, המכוונת ע"י גורמי הכוח בלבנון, כדי להסיט אותנו מהמשימה המרכזית שלנו. אם הם ימשיכו לחצות את הקווים האלה, אנו נדע כיצד לפעול", אמר.
