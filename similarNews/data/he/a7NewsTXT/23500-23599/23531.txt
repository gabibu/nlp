

שר החוץ של דנמרק, פר סטיג מלר, מתח היום ביקורת קשה על ישראל, שלדבריו "עברה כל גבול במתקפתה הצבאית נגד הפלשתינים".

משרד החוץ בקופנהגן זימן הבוקר את שגריר ישראל בדנמרק כרמי גילון ללשכתו של מנכ"ל המשרד ארנה פריס פטרסן, על מנת למחות בפניו על "התנהגותה של ממשלת ישראל ולקבל הסברים על כך"

"אומרים כי הם רודפים אחר הטרוריסטים, אך נראה כי נותנים לשלם את המחיר לאוכלוסייה אזרחית שלמה", ציין שר החוץ הדני בראיון לתחנת טלוויזיה דנית. "אני מוחה על התנהגות החיילים הישראלים, שיורים לעבר אמבולנסים, המונעים הפניית סיוע הומניטרי לאזורי העימות", הוסיף.

ביקורת זו נשמעה בעקבות האשמות של ארגונים כאמנסטי, הצלב האדום ו"רופאים ללא גבולות", המקבלים את גירסת הפלשתינים כי ישראל מפרה זכויות אדם ואמנות בינלאומיות.

בין היתר מואשמת ישראל במניעת הגעת אמבולנסים כדי לתת סיוע לפצועים וחולים.

ישראל לעומת זאת אומרת כי המחבלים מנצלים את האמון שניתן בצוותי רפואה ומשתמשים באמבולנסים להסעת מבוקשים, אמל"ח ומתאבדים לפיגועים בישראל. ישראל לפיכך נאלצת לבדוק את האמבולנסים.

בסוף ינואר במהלך בדיקה שגרתית במחסום מג"ב, סמוך ליישוב ברכה שבשומרון, נתפס ערבי מבוקש כשהוא מחופש לרופא, בתוך אמבולנס פלשתיני. האיש נעצר והועבר לחקירת כוחות הביטחון.

במהלך חיפוש באמבולנס של הסהר האדום נמצא מטען חבלה. בחקירתו הודה איש הארגון כי התנזים נוהג להבריח מטעני חבלה לשטחי ישראל באמבולנסים.

