

הפגנות סוערות בגנות מדינת ישראל נערכות בימים אלה בכל רחבי העולם. ביטויי השנאה הם כה עזים הן ברחובות והן בקרב הדיפלומטים עד אשר שר החוץ שמעון פרס נדרש אליהם בראיון שהתפרסם אתמול בשבועון הגרמני "ולט אם זונטאג". פרס אמר כי הוא אינו מבין מדוע אירופה תומכת בערביי הרש"פ: "אני שואל את עצמי מה היו עושים האירופים אילו היו צריכים להתמודד מדי יום עם פיגועי התאבדות, והיו רואים כיצד ילדיהם נופלים קורבנות לטרור. למען האמת, אינני מבין כלל וכלל את התנגדותם. מדוע הם תומכים בפלשתינים?" שאל פרס.

"ועלי להוסיף: האם האירופים נאבקים למען מדינה פלשתינית? הלא הצענו שטח לפלשתינים, והם סירבו לקבלו! הם רצו מקום בירושלים וגם לכך הסכמנו, אז מדוע הטרור? האירופים, ידידינו ומבקרינו חייבים להשיב בהגינות לשאלה זו", הוסיף פרס.

גל אנטישמיות חמור ובוטה מאי פעם פוקד את צרפת. במוצאי שבת פרצו בריונים למרכז אגודת מכבי בעיר טולוז, בדרום צרפת, והציתו חדרים אחדים. הדליקות כבו מעצמן, ונזק נגרם רק לרכוש. "זוהי פשוט פעולה אנטישמית", אמר נשיא מכבי רוברט בנסימון. "אין מדובר בגנבים, כי המציתים לא לקחו את המחשבים ואת הכסף שהיה במקום".

האירוע בטולוז הוא האחרון בסדרה של התקפות נגד מטרות יהודיות בצרפת בזמן האחרון. בנסיון ההצתה בשבוע שעבר בשטרסבורג נשרפו דלתות בית הכנסת;

נזק רב נגרם לבית כנסת בליון לאחר שרעולי פנים פרצו את שעריו במכוניות והשליכו לתוכו בקבוקי תבערה;

בית כנסת במארסיי נשרף עד היסוד.

בפאריס הוצתו שני אוטובוסים המשמשים להסעת תלמידים לבית ספר יהודי.

יריות נורו לעבר איטליז כשר בטולוז.

ניסיונות להצית בתי כנסת היו ביום חמישי גם בפרבר מדרום לפריז, במונפליה, בדרום המדינה ובמארסיי. בכל האירועים לא היו נפגעים בנפש.

בתגובה לאירועים אלה ערכו אתמול רבבות מפגינים צעדה בכיכר ה"רפובליק" בלב פריז. צעדות דומות התקיימו במקביל בשבע ערים נוספות במדינה. המפגינים נשאו שלטים בעד ישראל והניפו בלונים בצבע כחול ולבן. על אחד השלטים, שהיה נפוץ ביותר בהפגנה, נכתבו המילים: "אתמול ניו- יורק, היום ירושלים והאם מחר פריז?".

את ההפגנה המרכזית אבטחו 1500 שוטרים, וכבישים מרכזיים נסגרו לתנועה. ח"כ נעמי בלומנטל, יו"ר הליכוד העולמי, וממארגני ההפגנה, אמרה כי בימים הקרובים יתקיימו הפגנות דומות בערים נוספות בעולם. היא הוסיפה כי המצב היום בצרפת הוא בלתי נסבל, וכי יהודי חובש כיפה אינו יכול להתהלך בחופשיות בחלקים מסוימים של צרפת בלי שיוכה על ידי ערבים.


