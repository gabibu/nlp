

שלב ההוכחות במשפטו של אבישי רביב יחל בעוד למעלה משלושה חודשים, כך החליט אתמול בית משפט השלום בירושלים.

עם פתיחת משפטו של רביב קיבל בית המשפט את בקשת הפרקליטות, וביטל את הסעיף המייחס לנאשם קשירת קשר ליצירת ארגון חבלה, ותמיכה בארגון חבלה. הסעיף בוטל משום שנטען כי את הארגון "אי"ל" שרביב הקים, הקים הוא לבדו, ומיוזמתו.

ח"כ מיכאל איתן הודיע כי הוא שוקל לעתור לבג"צ נגד ביטול סעיף האישום הזה. לטענתו, בשיטתיות מגמדת הפרקליטות את כתב האישום נגד רביב.

כתבנו אפי מאיר דיווח מבית המשפט, ולדבריו, בא כוחו של רביב עו"ד איתן פלג מהסנגוריה הציבורית אמר כי הוא יטען שהעמדתו לדין של רביב נובעת מחשיפת עובדת היותו סוכן שב"כ, ומהצורך למנוע מצב שבו יטיחו בגורמים שונים כמו השב"כ והפרקליטות שהייתה קונספירציה. קו ההגנה, מדווח כתבנו, לא יתבסס על ההתכחשות לכך שרביב שמע מפי יגאל עמיר כי בכוונתו לרצוח את רבין, אלא על מה שנקרא בשפה המשפטית "הגנה מן הצדק". רביב יטען שעצם הגשת כתב האישום נגדו אינה עניינית, וכי היא נובעת ממגמת השב"כ לדאוג לשמו, וכדברי פלג: "הטענה שלנו היא שהעמדתו של רביב לדין בשעה שאנשים שידעו יותר ממה שנטען כלפי הנאשם לא הועמדו לדין נובעת רק מהיותו סוכן שב"כ שנחשף, ולו לא היה נחשף לא היה מועמד לדין".

רמז לכיוון שתנקוט פרקליטות המדינה היה אפשר לקבל מהתבטאות תמוהה שנשמעה מפי נציג פרקליטות המדינה. הוא טען כי אבישי רביב מעולם לא עבד בשב"כ. לדבריו, רביב קיבל כסף בעבור שירותים מסוימים שביצע. לדברי כתבנו, אפשר אולי למצוא בכך רמז לנסיון התנערות השב"כ מכל קשר עם רביב, ומכל כתם פלילי שאולי ידבק בו במשפט.



