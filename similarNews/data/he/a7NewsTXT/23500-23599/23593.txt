

שמעון פרץ מחברת מולטיקם, המסקרת את האירועים בגבול הצפון, אמר אתמול לערוץ 7 כי המצב שם שקט אך מתוח. אלוף הפיקוד, לדבריו, ביקר במושב אביבים כדי לבחון את ההיערכות, ואת הרגשת התושבים לאחר שבילו את הלילה במקלטים. פרץ סיפר כי בשטח מורגשת דריכות, וההערכה היא שהמצב יחמיר, מפני שהחיזבאללה מעוניין בהסלמה.

אתמול החלו החיזבאללה בהפגזה כבדה לעבר גזרת הר דב וצפון רמת הגולן. מירי נ"מ כבד ופצצות מרגמה שביצעו החיזבאללה בגבול הצפון נפצע קשה אחד החיילים. הירי היה לכיוון הגזרה המרכזית, גזרת הר דב וצפון רמת הגולן. צה"ל הגיב באש ארטילריה ובירי ממטוסי קרב.

בעקבות הירי, ומחשש לפגיעות מרסיסים נקראו תושבי קריית שמונה ושלומי להיכנס למקלטים.
אתמול התכנס הקבינט המדיני-בטחוני והחליט לעכב את תגובתה של ישראל על ההתקפה בצפון, ולנסות לפעול בדרכים דיפלומטיות.

בתדרוך כתבים בתל אביב אמר אתמול מפקד בכיר כי לראשונה מאז מלחמת יום הכיפורים נפלו אתמול פגזים ברמת הגולן. מטוסי חיל האוויר השמידו אחר-כך את התותח שירה את הפגזים הללו, מאזור חצבייה. לדבריו, החיזבאללה נחוש לדרדר את המצב בגבול הצפון, והסורים אינם פועלים נגדו, אלא להפך. "מגמת ההסלמה של החיזבאללה בצפון ניכרת. אני סקפטי באשר ליכולתנו למנוע את ההידרדרות במצב", אמר, והוסיף כי החיזבאללה שינה בעשרת הימים האחרונים שינוי דרמטי את המצב בשטחים, ואף גיוון את פעילותו בירי טילים ופגזים על מוצבי צה"ל בהר דב, ובירי לעומק רמת הגולן, באמצעות תותח שירה מאזור חצבייה, וכן ירה טילים נגד טנקים לעבר כוחות צה"ל ליד מנרה. הגורם הצבאי הדגיש כי ההחרפה בסוג הפעילות ובתדירותה, מוכיחה כי המסרים שהעבירה ישראל לסוריה וללבנון אינם משפיעים. בתגובה אמר המפקד הבכיר: "כך זה לא יכול להימשך".

