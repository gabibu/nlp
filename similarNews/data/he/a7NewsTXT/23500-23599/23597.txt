

המכון לחקר האנטישמיות והגזענות באוניברסיטת תל אביב מזהיר כי גל האנטישמיות, אשר פוקד את העולם, ובעיקר את ארצות מערב אירופה, הוא חמור, ולא זכור כמותו מאז מלחמת העולם השנייה. כתבת ערוץ 7 עפרה לקס הביאה מהדברים שנאמרו במסיבת עיתונאים שנערכה הבוקר בבית סוקולוב בתל אביב. את מסיבת העיתונאים ארגן המכון לחקר האנטישמיות בראשות הפרופסורית דינה פורת.

במסיבה השתתפו גם ד"ר רוני שטאובר מרכז המכון, ד"ר אבי בקר מנכ"ל הקונגרס היהודי העולמי בישראל, מר יין פיירסטון, מנכ"ל הליגה נגד השמצה, וחוקרים נוספים מאוניברסיטת תל אביב.
האנטישמיות החדשה, לדברי החוקרים, אינה מבחינה בין אנטי ציונות- ישראליות לבין אנטישמיות, והתקפות בהשראתה נעשות על העם היהודי באשר הוא. גל האנטישמיות, לדבריהם, הגיע לשיא שלא זכור כמותו מאז השואה, ושהמאפיין אותו הוא חוסר האבחנה בין אנטי ישראליות לאנטישמיות קלאסית. "כחוקרים, קשה לנו להוציא את המילים מהפה, ועלינו לספר כי במשך שנים ניסינו להימנע מלכנות את התופעות במילה 'אנטישמיות'. שמא אין היא מגדירה בדייקנות את המצב, ושמא השימוש בה אינו אקדמי, אבל עכשיו אנחנו אכן סבורים שיש ממד אי רציונלי ביחס אלינו. הממד הזה נשען על תדמית היהודי שטופחה במשך מאות בשנים. הממד האי רציונלי הזה מונע יחס זהה לזה שמדינות אחרות ועמים אחרים זוכים לו", דברי אחת החוקרות. במהלך מסיבת העיתונאים נמסר כי השנה חלה עלייה חריפה במקרי האלימות, בעיקר בצרפת, בבריטניה, ברוסיה ובבלגיה. אך לדברי המשתתפים בה, הבעיה העיקרית אינה רק האלימות, אלא האווירה שנוצרה, הביטויים הנשמעים במדיה ואף בחוגי האינטליגנציה והממשל, בעיקר במערב אירופה. החוקרים תולים את העלייה באנטישמיות בעליית האיסלאם הרדיקלי באירופה, האיסלאמיזציה הגוברת של מוסדות האו"ם, העלאת התביעה היהודית להחזרת הרכוש, ראיית ישראל ככובשת, ואפילו רצונה של אירופה להסיר מעליה את צל השואה.
לדעתם, ועידת דרבן בספטמבר 2001 הייתה נקודת מפנה היסטורית, שחשפה את "פשיטת הרגל המוסרית של אירופה", ובה, לדעתם, "עשו את דמם של היהודים הפקר".

ד"ר בקר, מנכ"ל הקונגרס היהודי העולמי, אמר אף הוא כי באירופה משתולל טרור אנטישמי ואנטי יהודי. "יש הרבה יהודים היום, שחוששים לחבוש כיפה בלכתם ברחוב, חוששים לשלוח את ילדיהם לבית ספר יהודי, או להיכנס לאטליז כשר, מכיוון שיורים עליהם", אמר. ד"ר בקר הוסיף כי אינו מקבל את טענות אנשי הממשל באירופה, שמדובר ב"יבוא מהמזה"ת". מדובר, לדבריו, באנטישמיות קלאסית. "האינטלקטואלים הם שנותנים את האווירה. ישראל תופסת היום באירופה את המקום של 'היהודי' בין האומות. תופעות אלו מעידות כי אירופה הולכת ומאבדת את המצפן המוסרי שלה", אמר.

"הפיכת הכיבוש כמקור הבעיה היא תירוץ בלבד להפצת האנטישמיות. אין היום הבחנה בין אנטישמיות ואנטי ציונות ובין השמעת ביקורת גרידא על עם ישראל ומדינתו", אמרה פרופ' פורת, ראש המכון.
ד"ר בקר מסר כי הקונגרס היהודי העולמי מתכנן כנס חירום , שייערך בעוד כשבועיים בבריסל , ובו יתקיים דיאלוג עם ראשי האיחוד האירופי בעניין זה. "כשאירופה נמצאת בהידרדרות מוסרית כזו אסור לנו להחריש", אמר.

