

במהלך הקרבות בג'נין נהרג אתמול סמל שמואל וייס הי"ד מקריית ארבע, וסמ"ר מתניה ראבינסאן הי"ד, מקיבוץ טירת צבי. מתניה ראבינסאן יובא למנוחות היום בשעה 16:00 בבית העלמין בטירת צבי.
כמו כן נפצעו ארבעה חיילים: אחד קשה, אחד בינוני ושניים קל. כתבנו קובי פינקלר דיווח כי החיילים נלחמו בקרב קשה בשטח מצומצם של כ 70 על 70 מטרים, שבו התבצרו מאות מחבלי ג'יהאד חמושים. חלקם נשאו על גופם חגורות נפץ. לאחר שהחליט צה"ל לתקוף את המחנה בירי טנקים ומסוקים הוא הורה לכל התושבים לצאת מבתיהם ולהתרכז במרכז המחנה כדי שלא ייפגעו. בצה"ל הביעו תקווה כי הלחימה תסתיים עוד היום.

אתמול בצהריים נפל רוב שטחה של הקסבה בידי כוחות צה"ל בשכם. עשרות מבוקשים נכנעו והסגירו עצמם.

כוחות גדולים של יחידות הצנחנים וגולני חדרו לשטחי הקסבה וחיסלו בהיתקלות שישה מחבלים חמושים. בעיר העתיקה נלחמו עם חיילינו כ-500 מחבלים חמושים. עשרות רבות מהם הסגירו את עצמם לידיהם של חיילי צה"ל במקום. בצה"ל אמרו שפעילות הצבא בשכם בימים האחרונים נחלה הצלחה גדולה, והתנהלה בדיוק לפי התכנון. בסריקות שערכו כוחות הביטחון מבית לבית התגלו חומרי חבלה רבים ואמצעי לחימה, ונחשפה מעבדה לייצור חומרי נפץ. בכוונת הצבא לבצע סריקות בבתי המחנה ובמערכת המנהרות והתעלות, וזאת כדי לתפוס אמצעי לחימה ולפגוע בחמושים נוספים שייתכן כי עדיין הם מסתתרים.

במקביל ללחימה בערים, ומתוך הערכה כי חלק גדול מהמבוקשים נמלטו אל הכפרים לפני מבצע "חומת מגן", מרחיב צה"ל את פעולתו באזורים כפריים.

בעיירה קבטיה באזור רמאללה פעלו כוחות מגדוד "נחשון" ומבית הספר למ"כים, וכוחות נוספים פעלו בכפרים ערורה ובית רימה, משם יצאו רוצחיו של השר זאבי.

באזור בית לחם פעלו כוחות צה"ל בשכונת הת'עמרה.

בביתוניה שליד רמאללה השלימו אתמול דחפורים של פיקוד העורף את הריסת ארמונו של ג'יבריל ראג'וב. המבנה שימש מסתור לעשרות מחבלים מבוקשים, שהסגירו עצמם לפני שבוע.

מקורות ביטחון מסרו לערוץ 7 כי מבצע "חומת מגן" מתנהל כעת בסימן של לחץ זמן, בשל הערכה שבתוך ימים אחדים תתקבל הוראה להפסיקו.

השר לבטחון הפנים עוזי לנדאו חיווה אתמול את דעתו כי על צה"ל להישאר בתוך ערי יש"ע לאורך זמן. הוא הביע חשש שנסיגה משם תחזיר את הטרור לשטח ישראל.

