

"אני מתכבד להודיע לכנסת כי בהתאם לסעיף 33 (ח) לחוק יסוד 'הממשלה' החלטתי לצרף כשרים נוספים לממשלה את מר אפרים איתם בתפקיד שר, את הרב יצחק לוי בתפקיד שר, ואת חבר הכנסת דוד לוי בתפקיד שר, ובהתאם לסעיף 3 (ג) לחוק יסוד הממשלה, אני מבקש את אישור הכנסת למינויים אלה". כך פתח ראש הממשלה את מהלך כניסתם של שלושת השרים החדשים לממשלה.

בשיחה עם ערוץ 7 אמר יו"ר המפד"ל השר אפי איתם כי בדרכו המדינית בחר במפד"ל משום שהוא הגוף הפוליטי המייצג את הציונות הדתית, שלאחרונה נפגע ייצוגה הפוליטי פגיעה קשה. "אני מאמין שאפשר לאחד את הכוחות, ולהשיב לציבור זה את כוחו בפוליטיקה", אמר. לדבריו, הוא בחן גם את האפשרות להצטרף לליכוד, אך התברר לו שהליכוד גדול ורחב מדי, וכי בשל כך אי אפשר ליצור בו שינוי עמוק. לדבריו, רצונו לאחד את הכוחות היהודיים ציוניים למחנה שיהווה אלטרנטיבה שלטונית וילכד אליו גופים שמאסו במצב שבו נתון עכשיו הליכוד, מצב של טשטוש הדרך.

לדברי איתם, עדיין המלחמה ארוכה, ומבצע "חומת מגן" אינו מבשר על סיומה. מדינת ישראל, לדבריו, נמצאת תחת איום חמור בחזיתות אחדות: בצפון, בשטחי יש"ע, וגם במרחקים. איתם הוסיף כי המפד"ל מצטרפת לממשלה כדי לבטא בתוך ממשלת חירום את עוצמתו של עם ישראל מול הלחץ הבינלאומי. עוד אמר איתם כי גם שרון מבין שאם יתחדש הטרור ברחובות ישראל לא יהיה מנוס מלהמשיך במלחמה, וזאת לאחר פסק זמן קצר, שאותו אפשר לנצל כדי לבחון דברים, וכדי "להרוויח כמה דיבידנדים במערכת הבינלאומית", כלשונו. לדבריו, לקראת הבחירות הבאות יש צורך להתארגן כך שהמחנה הציוני לאומי יוכל להרכיב ממשלה שתוכל להכריע. לשאלה האם הוא רואה עצמו כמועמד לכהונת ראש ממשלה אמר איתם כי הוא חש שהמשימה של הנהגת תנועה כמפד"ל היא כבדה דיה, וכי לכן אין הוא רואה את עצמו מועמד לראש ממשלה. לדבריו, הוא נושא את עיניו לבנות הנהגה שתהפוך את הציבור המשתייך לתנועה "מציבור מפגין לציבור משפיע".



