

בבית משפט השלום בירושלים נפתח אתמול משפטו של הסוכן הפרובוקאטור של השב"כ אבישי רביב, וזאת לאחר שבע דחיות, ובתום שלוש שנים מהגשת כתב האישום.

הסעיף העיקרי בכתב האישום נגד רביב הוא אי מניעת פשע, באשר ידע, לכאורה, על כוונתו של יגאל עמיר לרצוח את ראש הממשלה יצחק רבין, ולא מנע ממנו לעשות כן.

אדיר זיק, שאסף חומר רב על מעלליו של רביב, שיער אתמול כי המשפט "יתמוסס", כדבריו. הוא דיבר בראיון ליומן הצהריים של ערוץ 7. זיק הסביר כי פרקליטות המדינה הייתה מעדיפה שהמשפט כלל לא יתקיים, וכי היא עושה את מלאכת התביעה כמי שכפאה שד, ומדי פעם היא מבטלת סעיפי אישום: "כל כתב האישום הוא ממש בגדר בדיחה לעומת הדברים החמורים שנעשו בעבודה משותפת של הפרובוקטור אבישי רביב בשיתוף עם השב"כ". בידי זיק חומר רב שעשוי לסייע לתביעה, ובכללו חומר ארכיוני של הארגון הקיקיוני "אי"ל", שרביב הקים, המציג קריאות לפגוע בקציני צה"ל ובפוליטיקאים, ואפילו לרצוח אותם, וכל זאת בידיעת השב"כ ובאישורו. איש מאנשי התביעה לא פנה אל זיק כדי לקבל את המסמכים שברשותו, והוא טוען כי החומר שבידיו עשוי להפליל את אבישי רביב במידה רבה יותר ממה שמעוניינת התביעה.

סנגוריו של רביב טוענים כי הוא אינו היחיד שידע על כוונת עמיר לרצוח את רבין, ואולם רק רביב מועמד לדין, וזאת בשל "הצורך למנוע מצב שבו יטיחו בגורמים שונים, כמו הפרקליטות, שהייתה קונספירציה לרצוח את רבין". במילים אחרות, טוענים הסנגורים, המערכת אך מתעמרת ברביב, ולכן יש לבטל את כתב האישום ולזכות אותו. ההגנה מתכוונת לזמן עדים גם מתוך השב"כ כדי שיוכיחו את טענות הנאשם.

סוכם כי בתוך 20 יום יגישו עורכי דינו של רביב טענות מקדמיות, ואז יחליט בית המשפט כיצד להמשיך בדיונים.

בדין יושבים נשיא בית משפט השלום השופט אמנון כהן, השופטת אורית אפעל- גבאי, והשופט אריה רומנוב.

