

בישיבתה השבועית אתמול דנה הממשלה בפעילות צה"ל ברחבי יש"ע. בפתח הישיבה דיבר ראש הממשלה אריאל שרון ואמר כי למדיניות ישראל שלוש מטרות: הגנה על אזרחי מדינת ישראל, שמירה על אחדות הממשלה ושמירה על מערכת יחסים עם מדינות ידידותיות לישראל, ובראשן ארצות הברית.
שרון הוסיף כי ברור הוא שהרשות הפלשתינית לא תפעל למניעת הטרור, וכי לכן אין בכוונתו לשוב למתווה מדיני לפני שתשתית הטרור תיפגע פגיעה קשה. עוד אמר שרון כי כוחות צה"ל מקפידים לפעול תוך כדי הימנעות מפגיעה באנשים לא חמושים, וציין כי זהירות זו גורמת למבצע להתנהל באיטיות ויתרה מכך: בגללה נפגעים חיילי צה"ל.

באשר לדרישת נשיא ארצות הברית כי ישראל תיסוג מן המקומות שכבשה אמר שרון שישראל מבינה את הפנייה האמריקאית, אך בשלב זה לא תוכל להיענות לה, כי, כאמור, בגלל האילוצים הכרוכים בהפעלת הצבא בשטח בנוי, תוך זהירות מרבית שלא לפגוע באזרחים, נדרש זמן רב יותר להשלמת הפעולה.

שר הביטחון בנימין בן אליעזר הגיב גם הוא לדברי נשיא ארה"ב ואמר כי נאומו של בוש, "קיצר את שעון החול המדיני של ישראל". עם זאת הוא ציין כי ישראל לא תיסוג מבלי שתבטיח שיפור במציאות הבטחונית. באשר למתיחות בגבול הצפון אמר שר הביטחון כי הוא ממליץ לנשיא בשאר אסד "להתעשת", כדבריו.

פרשנים לענייני ארה"ב מבהירים כי דרישתו של בוש שצה"ל יסיג את כוחותיו אינה נאמרת במטרה לכפות את דעת האמריקנים על ישראל, וכי אין היא בגדר "צעד לפני נקיטת סנקציות" על ישראל. לדבריהם, ארה"ב זוכרת את נאמנותה של ישראל כלפיה, וממשלו של בוש, במיוחד לאחר אירועי ספטמבר בארה"ב, מבין את מטרתה של ישראל, הנלחמת בטרור המתרחש בביתה, ולכן לא "יכופף את ידה".

