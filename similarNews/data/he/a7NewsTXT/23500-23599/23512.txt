

לפני ארבעים ואחת שנה נתפס אדולף אייכמן בארגנטינה בידי ה"מוסד" והובא למשפט במדינת ישראל.

הכנת חומר התביעה ארכה כתשעה חודשים, וכללה ניתוח ועיבוד של כ- 400,000 פריטים ועדויות מהארץ ומהעולם, אשר שפכו אור על היקף השואה, ועל חלקו של אייכמן בביצועה.

היום, ערב יום השואה, תיפתח ב"משואה", מכון ללימודי השואה, תערוכה מיוחדת הפורשת את מהלכו של משפט אייכמן, החל מתפיסתו, דרך הכנת חומר המשפט ועד להצגת העדויות.

התערוכה, המיועדת לבני נוער, מדגישה בהרחבה את סיפוריהם האישיים של הניצולים שהעידו במשפט.

איה בן- נפתלי, מנכ"לית "משואה", ואוצרת התערוכה, הסבירה לכתבתנו עפרה לקס שהמטרה היא לפנות אל דור שעוד עשור או שניים לא יזכה לשמוע עדות של ניצולים חיים, ולהשמיע באוזניו את הסיפורים האישיים של האנשים שחוו את אימי השואה. פן נוסף וייחודי בתערוכה הוא הצבת מסופי מחשב המכילים מאגרי מידע, מסופים שמולם ישבו המבקרים בתום הסיור ויחקרו נושא שהם בוחרים בו. כל מבקר יערוך מצגת שתכיל תמונות, מפות ועדויות. לאחר בניית המצגות אמורים התלמידים המסיירים להיכנס לאולם דמוי בית משפט, ולהעלות בו לדיון את הנושאים והדילמות שחקרו, כגון: עמידה רוחנית במחנות, רפואה ודילמות מוסריות שהיה עליהם לעמוד בפניהן, "כדור הארץ ללא כניסה", ועוד.

הגישה הלימודית שהנחתה את מתכנני התערוכה היא כי יש חשיבות רבה לצורת עיצוב הידע אצל הלומד, ולכן יש כאן ניסיון להביא את התלמידים ללמוד ולחוות חלקים מן המשפט באופן עצמאי, וזאת כדי שהחוויה תותיר אצלם רשמים אישיים ולא תהיה בגדר לימוד מרוחק בלבד.

