

מערכת לחצים בינלאומיים ללא תקדים הופעלה בימים האחרונים על ראש הממשלה לסגת מיד מאזורי הרש"פ, שבהם מנהלת ישראל את מבצע "חומת מגן" לחיסול תשתית הטרור.

נשיא ארה"ב ג'ורג' בוש קרא הערב שוב לישראל לסגת משטחי הרש"פ. בתדרוך לעיתונאים שקיים במדינת טנסי אמר בוש: "התכוונתי למה שאמרתי: אני מצפה משרון להורות לאלתר על נסיגה מלאה משטחי הרש"פ".

מזכיר המדינה האמריקני קולין פאוול אמר אמש כי ישראל צריכה לצאת לאלתר מיש"ע. בתום פגישה עם מלך מרוקו באגדיר אמר פאוול: "מבצע צה"ל בשטחים גורם לבעיות חמורות. אנו מצפים להודעה ברורה של ישראל כי היא מתחילה לסגת".

ראש הממשלה שרון אמר אתמול בכנסת כי הורה לצה"ל להשלים בהקדם את מבצע "חומת מגן", ואז לסגת מערי יש"ע. בנאום מדיני בכנסת אמר ראש הממשלה כי הבטיח לנשיא ארצות הברית בוש כי בתום המבצע ייערך צה"ל באזורי חיץ מסביב לאזורים שיפונו. הוא ציין שבכך נענית ישראל ליוזמתו החדשה של בוש, ומקדמת אותה בברכה. שרון הביע תקווה כי באזורים שיפונו תקום מנהיגות פלשתינית חדשה, שוחרת שלום. הוא גם קידם בברכה את היוזמה הסעודית, ואמר כי זו הפעם הראשונה שממשלת סעודיה מכירה במדינת ישראל. ב

תחילת נאומו סקר ראש הממשלה את השתלשלות הפיגועים שהביאה להחלטה לצאת למבצע חומת מגן. הוא גם הציג את המסמכים שנתפסו בלשכת ערפאת ברמאללה, מסמכים שמהם עולה כי ערפאת עצמו היה מעורב, בידיעה ובמימון, בפיגועים הקשים נגד ישראל. שרון אמר כי במהלך המבצע ביש"ע נעצרו כאלף וחמש מאות מבוקשים, וביניהם חמש מאות שדם על ידיהם. גם אלה שלא נתפסו "נרדפים עד צוואר", כלשונו.


