

מספר החללים מתחילת ההתיישבות הציונית, לפני כמאה ארבעים שנה, הוא עשרים ואחד אלף מאה שמונים ושניים. בפעולות איבה מאז מלחמת העצמאות נפלו אלף חמש מאות וחמשים אזרחים בפיגועים, מאתים ושבעים ושנים מהם בשנה האחרונה. כך נמסר ממשרד הבטחון בפרוס יום הזיכרון.

ליד קברו של כל חלל יוצב השנה דגלון המדינה וסרט יזכור שחור. כמו כן, יונחו על המצבות 700 אלף פרחים. מספרם של נכי צה"ל מאז מלחמת העצמאות הוא ארבעים ושמונה אלף. מאז יום העצמאות שעבר נוספו כאלף נכים.

בוואדי חרמיה, שמצפון לעפרה, יוסר מחר לפני הצהרים הלוט מעל שלט הנצחה לעשרת החיילים שנרצחו במקום לפני כחודשיים. הסרת הלוט תתבצע במעמד חבריהם ליחידה של הנופלים ותושבי מועצת מטה בנימין. בשעה תשע מחר יתקיים במוזיאון המחתרות בלב ירושלים טכס הזיכרון השנתי ללוחמי האצ"ל שעלו לגרדום בתקופת המנדט. באחת עשרה בצהרים יתקיימו טכסי אזכרה ממלכתיים בכל בתי העלמין הצבאיים.
