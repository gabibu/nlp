

בראיון לרשת הטלוויזיה פוקס אמר ראש הממשלה שרון כי מרואן ברגותי יישפט וייכלא כפי שנהוג במדינות דמוקרטיות.

"מעצרו של מרואן ברגותי הוא מתנת חג ליום העצמאות", כך אמר ראש מטה נפגעי הטרור מאיר אינדור זמן קצר לאחר שנודע על דבר לכידתו של ברגותי ברמאללה.

ברגותי נלכד אתמול בצהריים בשעה שצה"ל הסיר את העוצר ברמאללה כדי לאפשר לתושבים הפלשתיניים להצטייד במוצרי מזון ובמוצרים חיוניים. לכדו אותו חיילי יחידה מיוחדת של צה"ל כחצי קילומטר מלשכת ערפאת ברמאללה. עמו נלכד גם אחיינו, אחמד, ששימש כעוזרו.

כתבנו קובי פינקלר דיווח כי בעקבות מידע מודיעיני הגיעו חיילינו לבית שבו הוא הסתתר וכיתרו אותו. תחילה הסגיר עצמו בן המשפחה, ואחרי שעה קלה, משנוכח לדעת כי אין לו כל סיכוי להימלט, יצא גם ברגותי בעצמו, וידיו מורמות. נגד ברגותי הוצא צו מעצר כבר ב 23.8.01 , והרשות נדרשה להסגירו, כמתחייב מהסכמי אוסלו. הצו הוצא לבקשת מפלג המיעוטים, לאחר שהתקבלה מהפרקליטות חוות דעת משפטית בנושא זה.

נוסיף כי בלשכת היועץ המשפטי לממשלה מייחסים לברגותי אחריות למעשי רצח רבים.
במערכת הביטחון הגיבו בסיפוק רב על לכידתו של ברגותי ואמרו כי זה אחד הפירות החשובים ביותר של מבצע "חומת מגן".

מועצת יש"ע בירכה את צה"ל על הצלחתו ללכוד את המבוקש מספר אחת מרואן ברגותי. "מועצת יש"ע קוראת לממשלה להעמיד את רב-המרצחים ברגותי לדין לאלתר", כך נמסר בהודעת המועצה.
היועץ המשפטי לממשלה אליקים רובינשטיין קיים אתמול דיון ראשוני עם הפרקליטות הצבאית בשאלת העמדתו לדין של מרואן ברגותי. ממשרד המשפטים נמסר כי בתום החקירה וריכוז הראיות יוחלט באשר להעמדתו לדין של ברגותי.

ברגותי חשוד בסיוע לרצח, בסיוע לניסיון לרצח, באחזקת נשק ללא היתר, באימונים צבאיים שלא בהיתר, ובחברות ובפעילות בהתאגדות בלתי מותרת. בעבר כבר הוציא משרד המשפטים צו מעצר נגדו, וגם הוגשה בקשה רשמית לרש"פ להסגיר את ברגותי לישראל. הבקשה הוגשה כדי לחקור אותו על מעורבותו בפיגועי טרור.

ברגותי חשוד שהיה מעורב בשני פיגועים לפחות, אחד מהם רצח נזיר יווני בכביש מעלה אדומים - ירושלים לפני כשנה, והאחר - פיגוע ירי שבו נפצע נהג ישראלי בציר אום צפא בחודש יוני 2001.
הלילה עצרו כוחות צה"ל והשב"כ באל-בירה שני מחבלים בכירים בזרוע הצבאית של החמאס: ג'מאל טוויל ופאא'ז אבו ורדה. המעצר התבצע בידי יחידה מובחרת מבלי שנורו יריות. גורם צבאי ביש"ע אמר כי "מדובר במעצר שאינו נופל בחשיבותו ממעצרו של מרואן ברגותי", והוסיף כי "מדובר במבוקשים בכירים ומסוכנים ביותר".


