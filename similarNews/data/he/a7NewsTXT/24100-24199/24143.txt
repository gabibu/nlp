

מתאם הפעולות ביש"ע האלוף עמוס גלעד קבע קביעה חד משמעית כי במחנה הפליטים בג'נין לא היה טבח. בתדרוך לכתבים, שהתקיים אתמול במרכז התקשורת בירושלים, אמר האלוף גלעד: "אנו מתמודדים מול האשמות שאין להן כל שחר", והוסיף: "המטרה בהאשמתנו בטבח פשוטה: ליצור את הרושם בעולם כאילו אנו חבורה של רוצחים".

האלוף גלעד קבע כי הטרור שמפעילה הרשות הפלשתינית נגדנו הוא "טרור מדינה". אלוף גלעד, שהיה בעבר ראש חטיבת המחקר באמ"ן, סבור כי ערפאת לא יוותר על נשק הטרור עד שלא ישיג את מטרותיו האסטרטגיות, לרבות את זכות השיבה. אולי הוא יסכים להפסקת אש, אך להסכמה שכזו מצדו אין שום ערך.

באשר למצב באזור כנסיית המולד בבית לחם, אמר האלוף גלעד, אין שום התקדמות, כי ערפאת אינו מאפשר פתרון פשוט של הנושא, וכי הוא יעשה כל מאמץ להימנע מהסגרת החמושים המתבצרים בכנסייה.

האלוף גלעד אמר כי יש תיאום בשטח עם ארגוני הסיוע ההומניטרי, וזאת כדי לסייע לפלשתינים, במיוחד בג'נין. הוא הדגיש כי בתי החולים בשטחים מתפקדים, וכי אין מחסור במזון ובתרופות.
כתב עתי"ם מציין, כי האלוף גלעד גילה, כי הפלשתינים לא הסכימו לקבל מישראל תרומות דם, ולכן צה"ל אישר העברת תרומות של דם מירדן.


