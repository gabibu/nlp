

היום באחת עשרה בצהריים יתקיימו טכסי אזכרה ממלכתיים בכל בתי העלמין הצבאיים. ליד קברו של כל חלל יוצב השנה דגלון המדינה, עטור בסרט "יזכור" שחור. כמו כן יונחו על המצבות 700 אלף פרחים.

ערב יום העצמאות ה-54 מונה אוכלוסיית ישראל 6.5 מליון נפש, ומהם 5.3 מיליון יהודים ו1.2 מיליון לא יהודים. שיעורו של גידול האוכלוסייה בישראל הוא מהגבוהים בעולם: 4%.

הרב הראשי לישראל הרב ישראל מאיר לאו אמר אתמול בפני מאות מתלמידי תיכון "שבח מופת" בתל אביב, שרבים מתלמידי נרצחו ונפצעו בפיגוע בדולפינריום, כי "ישראל היא המדינה היחידה בעולם שמלחמת השחרור שלה נמשכת עשרות שנים. מדינות רבות אחרות בעולם זכו לעצמאות "על מגש של כסף", ורק זו, שלנו, ניתנת לנו בדרך זרועת מוקשים, דם, שכול ויתמות".

הרב הראשי הדגיש כי אדמת ישראל נועדה לעם ישראל, כדי שיהודים יבנו בה את ביתם, וציין כי עמים רבים שלטו בה ושכנו בתוכה, ואולם אף לא אחד מאלה הכה בה שורש, ולא השאיר בה חותם תרבותי ויצירתי. "יש אדמה שמתאימה למטעים ולא לגידולי פלחה, ויש כזו שמתאימה לעצים ולא לתבואה. אדמת ישראל הובטחה לעם היהודי ואיננה מתאימה לעמים אחרים".


