

מטה נפגעי הטרור יוצא נגד פרסומי חוצות "תרמו לנפגעי טרור", שהוצבו לקראת יום הזיכרון בחוצות תל-אביב. כך הודיעו ראשי הארגון. לדבריה, הם אינם מעוניינים שיציגו אותם כנזקקים מבחינה כספית. "אנחנו מקבלים קצבאות מהמדינה", הם אומרים, "ובכלל, כספי התרומות אינם מגיעים לנפגעי הטרור".

לדבריהם של ראשי הארגון הם שוקלים לתבוע את יוזמי הקמפיין ואת נותני החסות שגורמים את הונאת הציבור התמים, שאינו מודע לכך שהכספים אינם מגיעים כלל לנפגעי טרור, וזאת למרות הכתוב בשלטי הענק, אלא לעמותה בשם נט"ל, העוסקת על פי הגדרתה ב"סיוע נפשי לאוכלוסייה במצבי לחץ וטראומה על רקע לאומי".

בכותרת "תרמו לנפגעי טרור" הם יצרו "מסחטת כספים" אדירה, כאילו נפגעי הטרור זקוקים לתמיכה כספית, בהנחה שנושא הנפגעות מטרור הוא אטרקטיבי מאד מבחינת התרמה, במיוחד מפני שהציבור אינו מודע לכך שהביטוח הלאומי מעביר מלגות כספיות נדיבות ומספקות לנפגעי הטרור. הכספים שמותרמים לעמותה מוצאים, כאמור, את דרכם אליה, ומסע הפרסום הענק בעיתונים ובטלוויזיה בהפקת משרד פרסום הוא מתוחכם ומטעה.

ראשי מטה נפגעי הטרור, הורים שכולים, אלמנות-אלמנים, יתומים ופצועי טרור יוצאים נגד השימוש ביום הזיכרון לחללי צה"ל והטרור כעיתוי להפעלת קמפיין ההתרמה. "יש בכך משום זילות ערכו של יום הזיכרון, במיוחד במסר הפתיחה של החוברת שהפיצו מארגני הקמפיין הכורכים את הקמפיין עם יום הזיכרון".

ראשי המטה מאיימים בתביעת ענק ייצוגית נגד יוזמי הקמפיין, ונגד מי שנותנים לו חסות.


