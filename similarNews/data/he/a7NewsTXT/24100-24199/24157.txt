

בני העדה הבדואית התייחדו עם זכר יקיריהם בטקס הזכרון הממלכתי שנערך באנדרטה לזכרם של החיילים הבדואים בצומת המוביל שבגליל התחתון.

העדה הבדואית שכלה 127 מבניה בכוחות הבטחון השונים, מתוכם ארבעה חללים שמקום קבורתם לא נודע. השנה נהרגו עשרה חיילים בודאים. החייל החטוף עומר סוועאד אינו נכלל ברשימת 127 החללים, שכן גופתו טרם הוחזרה לישראל.

שר התקשורת ראובן ריבלין שייצג בטקס את הממשלה אמר בין היתר בדבריו: "יום הזכרון לחללי מערכת הבטחון ולחללי הטרור מצוין השנה תוך כדי לחימה, תוך כדי הקרב על הבית שלנו. בתוך הלחימה הזו, בולטים החיילים הבדואים, אלה המשרתים בגדוד הסיור המדברי ואלה המשרתים בכל היחידות הלוחמות. בין אם אלה קצינים או חוגרים, לוחמים מהשורה או גששים ההולכים בראש הכוחות. בין אם אלה אנשי קבע, או חיילים בשירות חובה ומילואים, בכל זירה, בכל קרב, בכל היתקלות באויב, חיילי צה"ל הבדואים מצויים תמיד בחוד החנית".

לדברי שר התקשורת באתר ההנצחה הממלכתי לחללי העדה הבדואית ובקרוב גם בבית יד לבנים שהקמתו נשלמת במקום, ילמדו בני הנוער והדורות הבאים על גבורתם של גיבורי העדה הבדואית.
