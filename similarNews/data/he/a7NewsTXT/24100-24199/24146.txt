

היועץ המשפטי לממשלה הגדיר את ערפאת "פושע מלחמה". בנאום באוניברסיטת בר-אילן אמר היועץ אלייקים רובינשטיין כי קול דמם של חללי המלחמה תלוי בראשו של ערפאת, וכך גם דם אחיו. רובינשטיין ציין כי ערפאת חתום אישית על מסמכים למימון פיגועים, מסמכים שנחשפו בימים אלה במפקדתו ברמאללה. ואולם הוא הדגיש כי כרגע אנחנו מנועים מלשפוט את ערפאת על פשעיו מפני שאינו נמצא בידינו, ובשל שיקולים מדיניים.

עוד אמר רובינשטיין כי בבניין משרדו של ראש המודיעין המסכל, הכפוף לערפאת, באזור יהודה ושומרון, מצאו החיילים כיפות וטליתות, שנועדו לשמש את מחבלים להתחזות, במסגרת פיגועים.
הוא חיווה דעתו כי ישראל לא תוכל עוד לעולם להטיל על ערפאת משימות של מעצר מחבלים. "אפשר להשתטות פעם או פעמיים", אמר, "אך אסור להפוך לשוטה עולמי".

רובינשטיין הוסיף כי בידי ישראל מסמכים שעליהם ערפאת חתום אישית, ובהם הוא אישר מימון פעולות טרור. כמו כן מצוי בידי ישראל מסמך מ 30 בספטמבר בשנת 2001, ובו דברי ליבוי והסתה לערביי ישראל, וקריאה להשתתף בפעולות האינתיפאדה.

רובינשטיין הוסיף כי צה"ל הוא צבא מוסרי ואנושי, וכי מלחמתו כעת היא מלחמת אין-ברירה. חשוב מאוד להדגיש זאת בימים אלה, כשבישראל מוטחות עלילות בדבר "טבח אזרחים". צה"ל היה יכול לעשות מה שעשו צבאות רבים, ולהפציץ מן האוויר, אבל ישראל בחרה לשלם בדם חייליה ונמנעה מלהפציץ אזרחים. הדיבורים על טבח שערך צה"ל בפלשתינים הם בגדר עלילות דם, כמיטב המסורת.
עוד מתח רובינשטיין ביקורת על הקולות הנשמעים בישראל, והמזינים את מבקשי נפשנו בעולם, כגון גופים השולחים איום לקציני צה"ל על תיעוד ראיות נגדם, ועל אפשרות העמדתם לדין על פשעי מלחמה.

"הכתובת המהותית, המוסרית, הציבורית והמשפטית האשמה בפשעים היא ערפאת. הוא שלח אנשים לטבוח באזרחים במדינת ישראל, בקור רוח ובלי רחם. חשוב לומר את הדברים בקול רם וצלול. היש מדינה שיכולה לשאת את טבח ליל הסדר, את טבח מסעדת מצה, את הטבח במסעדה באלנבי בתל-אביב, ולא לעשות דבר למען הגנת תושביה?", שאל רובינשטיין.

לדבריו, ברש"פ אין כל מערכת משפט מסודרת ותקינה. "מדובר בג'ונגל משפטי. לית דין ולית דיין. ומצב זה אינו רק בהקשר הרגיש של הסגרת טרוריסטים רוצחים, אלא גם בהקשרים משפטיים רגילים, כגון בעבריינות פלילית קלאסית ובתחום האזרחי. התוצאה היא היווצרות מחוזות מקלט לרוצחים, דבר שאין אדם הגון, היכול לקבלו", אמר.

רובינשטיין מתח ביקורת על האגודה לזכויות האזרח, שקראה למבצע הנוכחי של צה"ל "מבצע חיסול זכויות האדם", וכן על תופעת הסרבנות, ועל הצטרפותו של היועץ המשפטי לשעבר מיכאל בן יאיר: "חבל שמי שמילא תפקידים בכירים במערכת המשפט נותן לגיטימציה לדבר פסול מעיקרו". עם זאת, קובע היועץ כי משפט פלילי לסרבנים צריך להיעשות לאחר בדיקה מעמיקה.


