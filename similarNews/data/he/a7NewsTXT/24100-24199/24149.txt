

העיתון המרוקני "ל'אקונומיסט" הציע אתמול להחרים את הדולר האמריקני בעסקאות של מדינות ערב ולהחליפו באירו, וזאת כדי למחות על עמדת ארה"ב, הנוטה לצדה של ישראל. "בחרו באירו ולא בדולר", זו חייבת להיות הסיסמה של החוגים הכלכליים המרוקנים והערבים, כדי לשים קץ למעשי הטבח שאירעו תחת עינינו בפלשתין", ציין העיתון הבלתי תלוי, שטען כי "אין שום ספק כי ארה"ב היא האחראית העיקרית לאירועים.

"הבחירה באירו במקום בדולר היא אמצעי לפגוע בעליונות האמריקנית, מפני שההגמוניה הכלכלית האמריקנית מבוססת בחלקה על תפקידו הבינלאומי של הדולר", ציין העיתון.

"על כן יש לפעול. פגיעה במעמדו של הדולר תביא לקרע בין מדיניות ממשל בוש לבין האינטרסים הכלכליים של ארה"ב", הוסיף.

עוד כתב "ל'אקונומיסט" כי החרם הערבי על הדולר האמריקני יהיה אמצעי לחץ יעיל במצב הנוכחי, וזאת לפחות משתי סיבות: "הערבים אינם יכולים להגיב בתחום הצבאי. מצדם זו תהיה התאבדות. הם גם אינם יכולים להגיב תוך שימוש בנשק הנפט, משום שאין לכך כל היגיון בשווקים של ימינו".
"זו הסיבה שבגללה, בנסיבות הנוכחיות, התגובה הטובה ביותר תהיה להעדיף את האירו על פני הדולר בעסקות הבינלאומיות של גופים כלכליים ערבים", הוסיף.


