

צוותים של הצלב האדום, בשיתוף פעולה עם צוותים של הסהר האדום, החלו אתמול באיתור גופות ערבים בתוך מחנה הפליטים ג'נין. הצוותים, כך נמסר, פועלים בליווי צוותים של צה"ל, כך מסרו מקורות ערביים.

פעולה זו החלה לאחר שבג"צ הוציא צו על תנאי שמנע מצה"ל לקבור את גופות המחבלים. צה"ל החליט להגיע לפשרה, ולפיה הוא יפנה את הגופות בשיתוף עם נציגי הצלב האדום. לאחר שיוודא צה"ל כי הגופות אינן ממולכדות הוא יעבירן למשפחותיהן לקבורה. אם ישתהו המשפחות בקבורה וישתמשו בגופות למטרות תעמולה יקבור צה"ל את גופות המחבלים בעצמו.

אתמול בתכנית "בוקר ב-7" אמר עו"ד יורם שפטל כי לאמיתו של דבר העתירה, כפי שדווח באמצעי התקשורת, נדחתה רק מבחינה פורמלית, אך בפועל היא התקבלה במלואה, ובכך הוא רואה סכנה. לדברי שפטל, ח"כ אחמד טיבי, "יועצו של איש הטרור המסוכן ביותר על כדור הארץ", כלשונו, ותומכו המובהק של הטרור ח"כ ברקה, עתרו לבג"צ בעיצומה של המלחמה שמנהלת מדינת ישראל בטרור נוראי, שרק מבצע "חומת מגן" חשף את היקפיו המחרידים. מדובר כאן בתעשיית הרצח ביו"ש, שממדיה עצומים. מטרתם,

לדברי עו"ד שפטל, בג"צ היה יכול, כבמקרים רבים אחרים, לדחות על הסף את העתירה, מבלי לזמן צד כלשהו לדיון, וזאת על סמך כתב העתירה בלבד, אך הוא חילל שבת, הוציא צו על תנאי, והתערב בפעולות הלחימה של צה"ל. בסופו של דבר, אמר שפטל, בדיון בעצמו כפה בית המשפט על הצדדים "פשרה", אך פירושה היה שבית המשפט קיבל את העתירה. אך לאמיתו של דבר עצם העובדה שבית המשפט חייב את הפרקליטות לתת הסברים מעידה על כך שהעתירה התקבלה, גם אם הושגה, כביכול, פשרה. יתירה מכך, לדבריו, מפשרה זו עולה כי הוא אינו סומך על צה"ל שיבצע את הקבורה כראוי וכדרוש, ולכן הוא קבע שהיא תתבצע בתיאום עם אנשי הצלב האדום, אך חמור מכך: לדבריו, בית המשפט אף קבע שצה"ל ישתף בקבורה גם את אנשי הטרור של הסהר האדום, המבריחים חגורות נפץ באמבולנסים שלהם. כך מתברר, אומר שפטל, שנשיא בית המשפט ברק אינו סומך על צה"ל שיבצע את המלאכה בעצמו. "בלי הרוצחים של הסהר האדום", כך תופס ברק, לא יוכל צה"ל לבצע את המלאכה כראוי", אמר שפטל, והוסיף שכך חושבים טיבי וברקה, וכך סובר גם השופט אהרון ברק.

לדברי שפטל, כל המהלך אפוף במסך עשן, שנועד להסתיר כי אהרן ברק החל לפעול מתוך האמונה כי "הכל שפיט". כדבריו: "גם אם לאגוף את האויב משמאל או לאגוף אותו מימין זה שאלה שפיטה". ברק, לדבריו, עשה את הצעד המכריע הראשון להתחלת ניהול מלחמות ישראל בידי בית המשפט העליון, וכל זאת באמצעות קביעת מציאות משפטית, ולפיה בית המשפט העליון דן בנושא ואינו דוחה אותו על הסף מבלי לזמן צד כלשהו לדיון כלשהו, כמו שהיה צריך לעשות". לדבריו, המגמה היא להרגיל את הציבור לכך שהדיונים על מהלכיו של צה"ל הם "חלק מהסביבה המשפטית שלנו", כלשונו. כך, מזהיר שפטל, לאט לאט יגיע בג"צ לכך שהוא אוסר על צה"ל לנקוט כל פעולות לחימה. הצעד הראשון לקראת השתלטות הבג"צ על פעולות צה"ל נעשה, כאמור, ביום שישי.


