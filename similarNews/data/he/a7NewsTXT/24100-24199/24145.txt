

צילומים של מפגין בהפגנה אנטי ישראלית, הנושא על כתפיו ילדה פלשתינית כבת 7, עם מעין מטען נפץ, גרמו זעזוע בדעת הקהל בגרמניה. בתצלום מההפגנה, שנערכה בשבת, נראית הילדה כבת שבע נישאת על כתפיו של אדם. על מצחה נקשר סרט, ועליו היה כתוב: "שכם היא הר האש שלנו".

העיתון "בילד" פרסם את התצלום תחת הכותרת: "התמונה המזעזעת את ברלין". העיתון הברלינאי טאגסשפיגל" הגדיר את ההפגנה "הצגה של ברבריות".

שר הפנים של מדינת המחוז ברלין ארהארט קרטינג הביע זעם על מה שהגדיר "הכשרתם הנפשעת של ילדים - להרוג". "זו הסתה לרצח", ציין קרטינג בראיון לעיתון "בילד".

קרטינג ציין כי עכשיו בוחן משרדו אם אפשר להעמיד לדין את האיש שבתמונה, והם מנסים לברר את זהותו.

אתמול הותקפו בברלין שתי נשים יהודיות לאחר שאחר שהתוקפים ראו שאחת מהן ענדה מגן דוד, כך מסרה המשטרה הגרמנית. שני גברים התקרבו לצעירה בת 21 ולאמה בת ה 58 בשכונת נויקלן שבברלין, שאלו אותן מה דתן, ולאחר מכן הכו אותן בפניהן, כך נאמר בהודעה, וצוין בה כי עד עתה איש לא נעצר.

התוקפים קרעו מצווארה של הבת את השרשרת, שעליה היה תלוי מגן דוד, ונמלטו. שתי הנשים הובאו לבית חולים, ולאחר שקיבלו טיפול שוחררו.

"הם היו בעלי חזות מזרח תיכונית, וקרוב לוודאי שהיו ערבים", כך נאמר בהודעת המשטרה.
בברלין יש קהילה יהודית גדולה. מספר היהודים עלה בה מ-30,000 ב-1989 לכ-100,000 כיום, וזאת בעקבות בואם של יהודים רבים ממרכז וממזרח אירופה.

אוכלוסיית המוסלמים בגרמניה נאמדת בכ-3.5 מיליון. קבוצת הזרים הגדולה ביותר בגרמניה היא אוכלוסיית הטורקים, ומספרם מגיע ל-2.5 מיליון. זאת על פי נתונים של לשכת הסטטיסטיקה הפדרלית.


