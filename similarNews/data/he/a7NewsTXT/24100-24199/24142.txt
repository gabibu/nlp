

כ-50 בני נוער יהודים מ כ-20 מדינות הגיעו לחידון התנ"ך העולמי, המאורגן זו השנה ה-39 בידי מפקדת קצין חינוך ונוער ראשי, ובשיתוף הסוכנות היהודית, משרד החינוך, הקרן הקיימת לישראל וגופים נוספים. ביום העצמאות מתקיים שלב הגמר העולמי, כך מסרה הסוכנות היהודית. החידון נערך השנה בסימן הסיסמה "אהבת העם והמולדת". שלב הגמר העולמי לנוער מן התפוצות ייערך, בעזרת ה', בבוקר יום העצמאות בתיאטרון ירושלים.

אתמול אירח ראש הממשלה שרון בלשכתו את הנוער היהודי שהגיע כדי להשתתף בחידון. הוא אמר: "בסופו של דבר גם הערבים יבינו שאי-אפשר להתגבר על ישראל בכוח צבאי". שרון הוסיף, כי "עם כל הקשיים שישנם, אנו עושים מאמץ להגיע לשלום. הצענו כל הצעה אפשרית, אך הערבים דחו את כולן", אמר. ראש הממשלה הוסיף כי זכותו של עם ישראל על ארץ ישראל היא מלאה ומוחלטת, והביע את בטחונו שישראל תנצח במערכה. "אני בטוח שננצח. יהיה קשה, יקח זמן, אך ננצח", אמר.
אתמול הגיעה לישראל משלחת סולידריות של יהדות צרפת, ובה כ-200 איש. חברי המשלחת נפגשו עם חיילים בחפ"ק צה"ל בהר חומה והעניקו להם חבילות שי. היום מתכננת הקבוצה להפגין מול הקונסוליה הצרפתית במחאה נגד מדיניותו של הממשל הצרפתי.

אתמול, במהלך פגישתם עם ראש הממשלה שרון, הוא הביע דאגה באשר למצבם בצרפת בעקבות גל האנטישמיות, וקרא להם לעלות לישראל.

מנהל לשכת משרד התיירות בצרפת רובי הרלי מסר כי קבוצה נוספת של 120 רופאים הגיעה אתמול מצרפת לארץ כדי לקיים את הכינוס השנתי שלה באילת, בענייני רפואה. הכנס בחר להתכנס באילת כאות הזדהות עם ישראל ומצבה. בראש הקבוצה עומד ד"ר מארק תיירי, שציין כי הרופאים לא הגיעו לבדם אלא עם בני משפחותיהם. הקבוצה תשהה בארץ כשבוע. מנכ"ל משרד התיירות אהרון דומב אמור לצאת לאילת ביום חמישי הקרוב כדי לברך את חברי הקבוצה.

לישראל הגיעה אתמול קבוצה של 50 תושבים שוויצריים פרו ישראלים לביקור סולידריות בן שבועיים. כך מסרה מנהלת לשכת משרד התיירות בשוויץ קטי מלכה. בראש הקבוצה עומד ורנר שרר, חבר הפרלמנט השוויצרי לשעבר.

ברחבי העולם התכנסו אלפי יהודים אתמול לעצרות הזדהות עם מדינת ישראל. במוסקווה ארגן איגוד הקהילות היהודיות בחבר העמים עצרת הזדהות עם מדינת ישראל במרכז היהודי מרינה רושצ'ה. בעצרת השתתפו הרב הראשי לרוסיה הרב בערל לאזאר, שגריר ישראל במוסקווה נתן מרון, ואלפי יהודים. העצרת נפתחה בהדלקת משואות בידי חייל צה"ל בוריס בלשון, שעלה לישראל ממוסקווה, וכן בידי יבגני אקסמן, שעלה עם משפחתו ארצה, ואיבד את בנו לפני חודשיים בפיגוע טרור ברמאללה. דברי ראש הממשלה שרון הועברו בלווין אל המתכנסים. הוא אמר: "אני שואב עידוד רב מההתכנסות של יהודי רוסיה ומהנחישות שגילו הנשיא פוטין והעם הרוסי במלחמתם בטרור. אני מייחל לכך שבמהרה יבינו כוחות השחור שבהרג חפים מפשע ובפגיעה באזרחים תמימים אי אפשר עוד להשיג הישגים פוליטיים או הישגים אחרים כלשהם.

בוושינגטון, על גבעת הקפיטול, הפגינו בעד ישראל כחצי מיליון תומכי ישראל אמריקנים ודרשו מהממשל להפסיק ללחוץ על ישראל. את ההפגנה ארגנו במשותף ועידת הנשיאים של הארגונים היהודיים וארגון הקהילות היהודיות, בסיוע הסוכנות היהודית. בין הדוברים מישראל ראש ממשלה לשעבר בנימין נתניהו, שר השיכון נתן שרנסקי וסגן שר החוץ הרב מיכאל מלכיאור. עמם הופיעו גם נציגים מהממשל האמריקני, מהקונגרס, מארגוני זכויות האדם ואחרים.


