

מאות ותיקי הפלמ"ח, בני משפחות, חברי קיבוץ קריית ענבים בהרי ירושלים ותלמידי בתי הספר באו לבית הקברות שבו טמונים 138 לוחמים, מרביתם שרתו בחטיבת פלמ"ל-הראל ומיעוטם בחטיבת עציוני, שנפלו בתש"ח בקרבות על ירושלים, לצידם של ותיקי הקיבוץ.

נציג הממשלה בטקס, השר מתן וילנאי, היה בן ארבע בירושלים כאשר לוחמי הפלמ"ח הצליחו לפרוץ את המצור ולהיכנס לעיר. וילנאי השווה את הקשיים אז והיום ומסקנתו ברורה: "התקופה אז היתה תקופה קשה לאין שיעור מהיום".

לדבריו, התנאים של חיילי צה"ל היום טובים מאלה של לוחמי הפלמ"ח, אך הרוח נותרה כשהיתה. "ההחלטה שהטרור לא ינצח ואף אחד לא יגבור עלינו בכוח הזרוע היא העוצמה האמיתית של מדינות-ישראל", אמר וילנאי. "בבית הקברות הזה אתה שואב את הרוח והעוצמה שאנשי הפלמ"ח הנחילו לכולם", הוסיף.


