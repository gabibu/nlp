

מזכיר המדינה האמריקני קולין פאוול ייפגש הבוקר עם ערפאת בלשכתו ברמאללה. משם יוצא פאוול לקאהיר לפגישה עם נשיא מצרים חוסני מובאראק, ובכך כנראה יסתיים ביקורו במזרח התיכון.

הלילה פרסם ממשל בוש כי מעתה יכרוך את מתן הסיוע לפלשתינים בהישגי הרש"פ בלוחמה בטרור "ארצות הברית תעקוב באופן צמוד אחרי פעילותה של הרשות בתחום זה" ציין גורם בבית הלבן.

במזכר שפירסם, מודיע המימשל בוושינגטון כי יעניק לרש"פ סיוע הומניטרי וכלכלי במשך ששת החודשים הבאים. כמו כן, לרשות יתאפשר לפתוח נציגות בוושינגטון.

ערפאת מתח הלילה ביקורת על כך שפאוול יוצא מהאיזור ללא "הישגים", כלשונו, זאת לאחר שפאוול הודיע כי למרות שהפסקת אש לא הושגה וצה"ל לא נסוג מערי הרש"פ, הוא מתכנן לצאת מהאיזור. "פאוול שהה במזרח התיכון למעלה משבוע ולא הצליח לגרום לנסיגת צה"ל, למרות דרישותיו של הנשיא בוש ", אמר ערפאת.

בראיון טלפוני לרשת טלויזיה בטוניס, דרש ערפאת מהקהילה הבינלאומית לפעול להוצאת כוחות צה"ל מערי הרש"פ, זאת "נוכח המצב החמור באיזור".

בפגישה שנערכה בין גורמי שמאל קיצוניים כיו"ר האופוזיציה יוסי שריד, יוסי ביילין ומזכיר הקיבוץ הארצי גבי ברגיל לבין פאוול, הוא אמר כי ארה"ב מתכוונת לכנס ועידה בינלאומית על בסיס 'היוזמה הסעודית'. בפגישתו עם רה"מ שרון אמר פאוול כי נוכחותו של ערפאת בפיסגה זו אינה הכרחית.


עוד אמר פאוול בפגישתו עם גורמי השמאל כי מאחר שאין אפשרות להגיע להסכם הפסקת אש הוא מנסה להביא את הצדדים לחתימה על "הפסקת מעשי האיבה".
