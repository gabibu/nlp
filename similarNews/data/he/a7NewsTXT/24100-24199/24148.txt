

פתיחת תחומיה של העיירה ג'נין בפני התקשורת הזרה העלתה כי טענות הפלשתינים על ה"טבח" שהתרחש כביכול במחנה הפליטים אינן נכון. בראיון לNBC אמר שליח עיתון ניוזוויק גוש המר כי לאחר שסייר במקום הוא מתרשם כי בג'נין לא היה טבח אלא קרב קשה.

משה פוגל, מי שכיהן כמנהל לשכת העיתונות הממשלתית, אמר לערוץ 7 כי הוא אינו מרוצה מכך ש לאחר הביקור בשטח הכתבים אמרו כי אינם רואים עדויות לכך שהיה טבח. הדבר מעיד על כך שהם סברו שייתכן וחיילי צה"ל הם אכן פושעי מלחמה. לדברי פוגל, בכלי התקשורת החזותיים ישראל נראית רע מאד. לדבריו, החלטתו של דובר צה"ל לאסור על כניסת התקשורת למחנה הפליטים גרמה לכך שהעולם סבר שמדובר במקום שבו חיים אנשים מסכנים באוהלים, ולא הבין שלאמתו של דבר מדובר בבניינים שבהם התבצרו מחבלים שלחמו נגד חיילי צה"ל. זו הייתה טעות, אמר פוגל.

לדבריו, הוא אינו חושש מכך שמצלמים חיילים המתווכחים ביניהם ומביעים דעות, אך דאגתו היא ממצב שבו התקשורת סבורה שלישראל יש מה להסתיר. ישראל, לדבריו, לחמה במחבלים באופן הומני וישר, אך נבצר ממנה להציג זאת קבל עם ועולם. "החמצנו הזדמנות להראות את התמונה האמתית, של חיילים הנלחמים על ביתם", אמר פוגל. לדבריו, התקשורת אינה צריכה להסתובב ללא פיקוח. אם אנשיה יהיו צמודה ללוחמים יש סיכוי שיבינו את המתרחש. פוגל הוסיף כי התקשורת היא מעצמה שיש להתמודד עמה בכליה שלה.

ועוד בנושא התקשורת, והפעם בנושא ניהול ערוץ 1 . כתבת "מקור ראשון" חני לוז מסרה כי ועדת רביבי אישרה את מינויו של יוסף בראל למנכ"ל רשות השידור. על ידי לפני כחודש מינה ד"ר רענן כהן, השר הממונה על חוק רשות השידור, את בראל למנכ"ל זמני. היועץ המשפטי לממשלה אלייקים רובינשטיין דרש כי המינוי הזמני יעבור את אישורה של ועדת רביבי, הממונה על בדיקת התאמתם של מנויים בכירים במשרדי הממשלה ובחברות הממשלתיות. זאת, אף על פי שדרישה כזו לא הובעה באשר למינויו של המנכ"ל הזמני הקודם רן גלינקא.

בראל יכהן לתקופה של שלושה חודשים, כולל החודש שעבר. לאחר מכן יוכל השר להמשיך את תפקידו בתוקף מינוי זה לשלושה חודשים נוספים. הכתבת חני לוז מוסיפה כי יוסף בראל היה מנכ"ל זמני של רשות השידור בעבר, הוא ממייסדי הטלוויזיה בערבית, ושימש כמנהלה. כיום עומד בראל בראש ערוץ 33, ובראש צוות ההקמה של ערוץ טלוויזיה לוויני שישדר בערבית למדינות האזור. הערוץ ישדר גם באנגלית, והוא צפוי לעלות לשידור בתחילת מאי הקרוב.


