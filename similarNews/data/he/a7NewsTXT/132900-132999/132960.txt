

לקראת הבחירות החליטה עירית יבנה להציב ברחבי העיר "לוחות בחירות" שרק בהם ניתן יהיה להדביק את שלטי התעמולה. לא ברורים הסיכויים שהמפלגות יקפידו על כללי המשחק הנקיים החדשים שבעיר, אבל הניסיון ראוי לשבח.

לפני כל בחירות נוהגות המפלגות להציב ברחבי העיר מאות מודעות תעמולה ושלטים, דבר הפוגע בחזות העיר וניקיונה. המדביקים מנצלים כל חלקה טובה (מתקני טלפון, תחנות אוטובוס וכו') על מנת להציב שלטים. לקראת הבחירות החליטה עירית יבנה להציב ברחבי העיר "לוחות בחירות" אשר רק בהם ניתן יהיה להדביק את השלטים.

בעיריית יבנה קוראים לראשי המפלגות בעיר להימנע מהדבקת מודעות תעמולה במקומות אסורים ובניגוד לחוק. ראש העיר, צבי גוב-ארי הודיע השבוע כי העירייה תציב "לוחות בחירות" אשר רק על גביהם ניתן יהיה להציב שלטי תעמולה. לוחות אלה, כך מקווים בעירייה, יתרמו לשמירה על ניקיון העיר ואיכות הסביבה, וימנעו מצב בו העיר "תוצף" במודעות בחירות.

ראש העיר, צבי גוב-ארי: "יבנה נחשבת כיום לאחת הערים המטופחות והיפות ולא נסכים שהבחירות הקרבות יורידו לטמיון את המאמץ הרב שהשקענו בנושא זה. הלוחות יוצבו בצמתים, במוקדים מרכזיים ובכניסות לעיר ולכל מפלגה יוקצה שטח פרסומי שווה, זאת על מנת לאפשר לכלל המועמדים ליהנות מנתח פרסומי הוגן".

בעירייה מדגישים כי על לוחות המודעות העירוניים (אלה הקיימים בעיר) חל איסור הדבקת מודעות תעמולה ועל העבריינים יוטלו קנסות. כמו כן חל איסור להציב דוכנים ברחבי העיר.

יצוין כי גם בבחירות המוניציפליות נקטה העירייה ביוזמה זו.
(ש)
