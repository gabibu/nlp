

לאחר פרסום התמונות של אנשי הרבנות הצבאית במהלך עקירת הקברים מגוש קטיף, הגיע למערכת אתר האינטרנט HNN תיעוד וידאו נדיר ובלעדי בבית העלמין ובבסיס צה"ל בגוש. שירה ועקירה משולבים יחד במעשי הרבנות הצבאית.

אתר האינטרנט מביא שלושה סרטוני וידיאו, בסרטו הראשון נראה מנוף כשהוא עוקר מצבה ממקומה, בסרט השני נראית סעודה בהשתתפות הרב הצבאי הראשי הרב ישראל וייס. הרב וחיילי הרבנות הצבאית וקציניה נראים כשהם בעיצומה של שירה ושמחה שסיבתה אינה ברורה. במהלך השירה מפגין אחד החיילים "רגישות" באמצעות 'ריקוד הגרביים'.כפי שניתן לראות בתצלום כאן, אחד מאנשי הרבנות הצבאית עטף את כפות ידיו בגרביים ותוך כדי השירה באולם בסיס צה"ל בנווה דקלים החל מנופף אנה ואנה בהתלהבות מוזרה משהו.

בסרטון השלישי עוברת המצלמה על פני הארונות העטופים בדגלי הלאום.

כמו כן מופיעות בעמוד רצף תמונות סטילס מעקירת הקברים והאירועים שהתרחשו סביב העקירה עצמה.

נזכיר כי בעקבות פרסום התמונות הראשוניות מעקירת הקברים החליט ראש אכ"א בצה"ל להקים וועדה שתחקור את האירוע. נראה כי תמונות הסרטונים המשלבות עקירה ושמחת סעודה צפויות לעורר את החקירה מחדש.

הערה: מערכת ערוץ 7 התלבטה אם לפרסם את הדברים לנוכח הפגיעה האפשרית ברגשות הציבור וברגשות בני משפחות הנפטרים. בתום ההתלבטות הוכרע לפרסם את הדברים תוך אזהרה כי מדובר בסרטונים ותצלומים העלולים לזעזע בחומרתם את הצופים, זאת בשל חשיבות המסמך המצולם, הפרטים העולים ממנו אודות התנהלות אנשי הרבנות הצבאית ועצם ביצוע הצילום על ידי אנשי הרבנות הצבאית.


לצפיה בשלושת הסרטונים וברצף התמונות באתר HNN
כאמור, המערכת מזהירה את הגולשים - התמונות והסרטונים קשים רגשית לצפייה.

עד כה לא הגיעה למערכת תגובת דובר צה"ל לידיעה ולתצלומים.
(ש)
