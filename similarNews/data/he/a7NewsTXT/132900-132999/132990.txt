

אנשי המיסיון מערד חושפים בבטאונם מערכת לחצים שהם מפעילים בסיוע גורמים מחו"ל על ממשלת ישראל ומפכ"ל המשטרה. זאת כדי להמשיך את איסור ההפגנות של חרדים מול מרכז פעילות המיסיון שבעיר.

סביב פעילות מיסיון בעיר ערד נמשך מזה מספר שבועות מאבק בין הקהילה החרדית לבין פעילי המקום. התושבים החרדים דורשים לאפשר להם להפגין מול המקום אולם המשטרה אסרה עליהם לעשות כך. בשלב זה עתרו אנשי ארגון 'יד לאחים' נגד האיסור שהטילה המשטרה עליהם מלהפגין, אולם מסתבר שבמקביל מפעילים אנשי המיסיון לחצים משמעותיים על חברי ממשלה ובכירי משטרה, כולל גיוס תומכים מחו"ל להמשך מסע הלחצים על הממשלה כדי שזו תביא להמשך איסור ההפגנה נגד המיסיון.

אנשי 'יד לאחים' מצטטים דיווח מתוך הביטאון המיסיונרי 'כיוון' שהגיע לידיהם. על פי ציטטות אלה ניתן להבין היקף הלחץ המופעל בימים אלה על הממשל הישראלי כדי למנוע את המשך ההפגנות נגד המיסיון: "ההפגנות, הצעקות, האיומים, הקללות וההתנכלויות כלפי יהודים משיחיים ונוצרים החיים בערד נמשכים לסירוגין כבר יותר משנה וחצי. כל זה החל לאחר שנודע לארגון יד לאחים על בחור צעיר תושב המקום שנטבל. באותו הזמן גם נפתח מועדון שחמט ששילב בפעילותו גם חלוקת 'ספרות משיחית'. שני האירועים האלה הציתו את חמתם של פעילי יד לאחים, והם החלו להסית ולהתסיס את חסידי גור שישיבה גדולה שלהם נמצאת בעיר", נכתב בחוברת המיסיון.

בהמשך מספר הביטאון: "אדישותה של המשטרה הניעה כמה אנשים לכתוב לידידיהם בחו"ל על המהומות בערד, ואלה החלו להפעיל לחץ על הממשלה לפעול למניעת רדיפות על רקע דתי". עוד מפרסם הביטאון גם הזמנה לתומכי המיסיון: "כתבו למשרדי הממשלה   למשרד ראש הממשלה, למשרד לבטחון הפנים, למשרד הפנים, למשטרה... אם יוצפו במכתבים מנוצרים מכל העולם שמבררים ודורשים את ביטחונם של המאמינים המשיחיים בערד, לא יוכלו המשרדים האלה לומר, לא ידעתי דבר על כך. כתבו לסנטורים שלכם... כל המצב הזה הוא עוול גדול ואלה שרודפים אותם הם לחלוטין רעים ופרימיטיביים".

עוד מסופר בבטאון על מכתב שנשלח למפכ"ל המשטרה רב ניצב משה קראדי ובו דורשים אנשי המיסיון הפעלת יד תקיפה נגד הציבור החרדי שבעיר ומפגיניו: "כנגד אותם מתנכלים לא ננקטים שום אמצעים משמעותיים שימנעו מהם להמשיך בהתנכלויותיהם", נכתב למפכ"ל.

בתגובה לאמור אומר יו"ר 'יד לאחים', הרב שלום דב ליפשיץ, כי "דברי המיסיונרים על פעולותיהם שלהם מדברים בעד עצמם" וכי "אנו מצפים להכרעת בג"ץ".


בתצלום: עמוד השער של ביטאון המיסיון "כיוון"

