

במעמד בכירי צה"ל ובני משפחו התקיימה אתמול בכפר סבא אזכרה לזכרו של אל"מ דרור ויינברג.

אזכרה לזכרו של אלוף-משנה דרור ויינברג ז"ל התקיימה אתמול (ב') בבית העלמין הצבאי בכפר-סבא בהשתתפות סגן הרמטכ"ל, האלוף משה קפלינסקי, מפקד זרוע היבשה, האלוף בני גנץ, מפקד אוגדת עזה, תת-אלוף אביב כוכבי, קצין חיל רגלים וצנחנים ראשי, תת-אלוף יוסי היימן ומפקד המכללה ולפיקוד ומטה, תת-אלוף עמוס בן אברהם.

אלוף משנה דרור ויינברג ז"ל, מפקד חטיבת יהודה, נהרג בפיגוע בציר המתפללים בחברון בתאריך 15 בנובמבר 2002, כאשר מחבלים פתחו באש לעבר מתפללים שחזרו מתפילה במערת המכפלה לקריית ארבע. כוחות צה"ל, משמר הגבול וכיתת הכוננות של חברון שהגיעו למקום נתקלו באש תופת, כתוצאה ממנה נהרגו תשעה לוחמים ושלושה אנשי כיתת הכוננות. אלוף-משנה דרור ויינברג ז"ל נהרג כשהיה בין הראשונים להסתער על המחבלים.

בצה"ל מציינים כי אלוף משנה דרור ויינברג ז"ל החל את שירותו הצבאי בסיירת מטכ"ל ולאחר מכן עבר לחטיבת הצנחנים, שם שירת בכל תפקידי הפיקוד, בין השאר כמפקד יחידת מגל"ן וכמפקד חטיבת מילואים מובחרת. בקיץ 2003 היה אמור להתמנות למפקד חטיבת הצנחנים.

אלוף-משנה דרור ויינברג ז"ל הותיר אחריו אישה וחמישה ילדים.


