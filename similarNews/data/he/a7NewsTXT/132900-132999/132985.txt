

ארגון ההורים העירוני בירושלים מתארגן בימים אלה להקמת סיירת הורים שתפעל במקומות הבילוי של בני הנוער במרכז העיר בייחוד בסופי שבוע.

מטרת סיירת ההורים היא ליצור שותפות הורים למיגור תופעת מכירת אלכוהול לבני נוער, שימוש בסמים ובתופעת האלימות.

"היוזמה הגיעה", מספרת יו"ר ארגון הורים בעיר, אתי בנימין, "כאשר התקבלו פניות של הורים מודאגים אשר אינם יודעים מה קורה לילדיהם בהגיעם הביתה בשעות הבוקר".

בנימין הוסיפה ואמרה כי "סיירת ההורים תגרום להורים להתעורר בנוגע לילדיהם המסתובבים ברחובות העיר ולראות מה קורה איתם".

"בשלב הראשון", אומרת בנימין", הורים יגיעו למרכזי הבילוי בעיר ויצפו על בני הנוער ועל מעשיהם. כאשר בהמשך צפויה התערבות מעשית יותר".

עם פרסום היוזמה התקבלו בארגון עשרות פניות מהורים המוכנים להרתם למבצע.

יצוין כי, מלבד ירושלים קיימת התארגנות גם באשקלון ובבת ים.


