

סקר דעת קהל חדש ברש"פ צופה הישג גדול מאד לחמאס בבחירות לפרלמנט הפלשתיני. עפ"י הסקר,
הפתח' יזכה בבחירות אך לחמאס צפוי נצחון מרשים, 32% , שייאלץ את שיתופו בקבינט הפלשתיני.

כתבנו חגי הוברמן מוסר כי הסקר של המרכז הפלשתיני למחקרים פוליטיים בעריכתו של ד"ר ח'ליל אל-שקאקי, מראה אמנם כי ארגון הפתח ינצח בבחירות ויזכה ב-50% מהקולות, אולם החמאס יזכה ב-32% - הישג יוצא מגדר הרגיל שיחייב את שיתופו בקבינט הפלשתיני. שאר הרשימות יזכו ב-9% מהקולות. עוד עולה מהסקר ש-9% מכלל בעלי זכות ההצבעה טרם החליטו למי להצביע.

בסקר הקודם זכה הפתח' ב-47% מהקולות, חמאס ב-30% ושאר הרשימות ב-11%. הסקר החדש מצביע על עלייה באהדה לפתח' ברצועת עזה   מ-47% בסקר הקודם ל-53% בסקר האחרון, אולם גם עליה של החמאס מ-30% ל-32%.

על השאלה במי יבחרו לתפקיד סגן יו"ר הרשות ענו 30% כי יבחרו באסיר מרואן ברגותי. 14% יצביעו למוחמד דחלאן, 13% באסמאעיל הניה, 11% במחמוד אל-זהאר, 8% במוסטפא ברגותי ו-3% בלבד באחמד קריע. עוד מציין כתבנו כי לתפקיד 'ראש הממשלה' הפלשתינית הבא ענו 36% שיבחרו במרואן ברגותי, 20% יבחרו במחמוד אל-זהאר, 14% במוסטפא ברגותי, 11% במוחמד דחלאן ורק 6% אמרו שיבחרו ב'ראש הממשלה' הנוכחי אבו-עלא.

בפתח' שורר משבר. מחלוקת התגלעה בין בכירים בפתח' במהלך ישיבה שהתקיימה אתמול (ראשון), שבה חשף יו"ר הרש"פ מחמוד עבאס (אבו-מאזן), את רשימת המועמדים לבחירות לפרלמנט.
על פי מקורות בכירים בהנהגת הפתח', הבכירים מאשימים את עבאס שהרכיב את הרשימה על דעת עצמו ובלי שהתייעץ עם הנהגת המפלגה או עם חברי הוועד המרכזי. אמש התכנסו המאוכזבים ודנו באפשרות להרכיב רשימה עצמאית אם לא ייעשה שינוי ברשימת המועמדים שהציע עבאס.

מוחמד דחלאן הממונה על עניני האזרחים ברש"פ הודיע כי ירוץ לבחירות הפרלמנט מטעם אזור ח'אן יונס במסגרת הפתח'. בעקבות פרסום בעיתון "אל-ביאן" של איחוד האמירויות, שטען כי דחלאן מתעתד להתמודד בבחירות באופן עצמאי, פרסם דחלאן כי אין לו כל כוונה להציג מועמדות מחוץ לרשימת המועמדים של פתח'.
