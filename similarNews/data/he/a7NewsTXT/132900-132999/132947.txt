

סגן שר הרווחה אברהם רביץ מדגל התורה אומר כי מדברים על עוני ומתכוונים לפער חברתי ואין איסור על פער חברתי. לעומת זאת 'לאביון' - פושט היד, יש לתת מענה מיידי. לממשלה אין תכנית למאבק בעוני מדגיש רביץ.

במליאת הכנסת עסקו היום בעוני. סגן שר הרווחה אברהם רביץ אמר כי יש פספוס בהתייחסות לעוני וכשאומרים עוני מתכוונים לפער חברתי. "מי אומר שאסור שיהיה פער חברתי? בכל חברה אנושית בעולם מתחילת היות האדם היו בה פערים חברתיים. גם בין קין והבל היו פערים חברתיים. פער חברתי אינו תצלום אמיתי של עוני". עני לדבריו יכול להיות מאד מכובד שכן "לא כולם צריכים להיות עשירים".

במקורות יש הגדרה של עוני עפ"י הסכומים אומר רביץ: "עני הוא אדם שאין לו 200 זוז. 200 זוז היה הגדרה של יכולת לחיות לשנה. זו היתה ההגדרה של העני. הקצה השני זה אביון  פושט יד. אין לו מה לאכול באותו יום". ל"פושט יד נותנים. לא מעבירים אותו מחקרים, לא מקימים ועדות ולא עושים שום דבר, פשוט נותנים לו". לאביון יש לתת תשובה והצרה שלנו היא שגברו האביונים בישראל, מוסיף רביץ. מדובר באותם אנשים שמחטטים בפחי האשפה, מחפשים פת לחם ומתדבקים על הדלתות. "אלה אנשים שחייבים לקבל תשובה מיידית".

רביץ הוסיף כי למעשה לממשלה אין תכנית ברורה כיצד להאבק בדבר הנורא הזה שנקרא עוני וראוי היה לקיים בנושא דיון.

מחר תיפתח הועידה הארצית של "דגל התורה" בזכרון יעקב, בהשתתפות חברי מועצת גדולי התורה. בועידה ידונו בשורה ארוכה של נושאים ציבוריים ומקצועיים וגם בנושאים פנים מפלגתיים לקראת הבחירות.
