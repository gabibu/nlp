

בישיבה מיוחדת שהתקיימה אתמול הבהיר אבו עלא את עמדותיה הברורות והרשמיות של הרשות הפלשתינית. לדבריו ללא ויתור ישראלי על ירושלים לא יהיה שלום.

הקבינט הפלשתיני התכנס אתמול לישיבה מיוחדת לקראת הבחירות הצפויות שם במהלך החודש הבא. במהלך הישיבה אמר אחמד קריע, הלא הוא אבו עלא, המוגדר כראש הממשלה הפלשתינית כי הנהגת הרשות הפלשתינית לא תוותר על תביעתה לקבל לידיה את ירושלים כבירת המדינה הפלשתינית. לדבריו "ללא ירושלים לא יהיה שלום".

על מנת לחזק את הקשר הממשי בין הנהגת הרשות הפלשתינית לתושביה הערביים של ירושלים, דיווח אבו עלא לחברי הקבינט על כוונת השלטון הפלשתיני להעביר סכומי כסף רבים לתמיכה במשפחות ערביות במזרח ירושלים. למטרה זו מרכזת הרש"פ מאמץ בפגישות בכיריה עם נציגי המדינות התורמות. אבו עלא הודה למדינות אלה תוך שהוא מדגיש במיוחד את תרומתה של סעודיה למהלך.


עוד בפתח':

מקורות בכירים בתנועת פתח גילו לעיתון "אל-חיאת", היוצא לאור בלונדון, כי שינוי של הרגע האחרון דחק את האסיר מרואן ברגותי למקום השני ברשימת התנועה לבחירות לפרלמנט, שיתקיימו ב-25 בינואר הקרוב. בראש הרשימה יעמוד אחמד קריע (אבו עלא).

כתבנו חגי הוברמן מציין כי אבו עלא לא התחרה על מקום ברשימת פתח בפריימריז, ואילו ברגותי זכה במקום הראשון בבחירות הפנימיות של פתח ברמאללה. מקורות במועצת המהפכה של תנועת פתח אמרו לעיתון שמנהיגים בכירים בפתח דרשו מיו"ר הרשות הפלשתינית, אבו-מאזן מחמוד עבאס, להציב את אבו-עלא בראש הרשימה במקום ברגותי מאחר שהוא תושב ירושלים וראש הממשלה המכהן.
לעיתון נודע גם כי יו"ר המועצה המחוקקת, רוחי פתוח, ומזכ"ל ועדת המעקב העליונה של הכוחות הלאומיים והאסלאמיים, אבראהים אבו אל-נג'א, יוצבו במקומות מתקדמים ברשימה   השלישי והרביעי. מועמדים אחרים בעשירייה הפותחת את הרשימה הם חברי הוועד המרכזי של פתח, חכם בלעאווי ואיתנסאר אל-וזיר (אום ג'יהאד).

במהלך היום אמור יו"ר הרשות הפלשתינית, מחמוד עבאס, לפרסם את רשימת המועמדים של פתח. מקורות פלשתיניים בכירים מסרו כי בכירים בפתח שלא נכללו ברשימה מאיימים להקים רשימה מקבילה ולהשתתף בבחירות באופן עצמאי. בכירים בפתח הודיעו לנשיא עבאס כי יתנגדו להצבת שמות מועמדים שלא נבחרו בפריימריז, אך הביעו תמיכה בהצבת קריע בראש הרשימה, אף שלא השתתף בפריימריז.

הרשימה שעתיד עבאס לפרסם בשעות הקרובות כוללת גם את שר הצעירים והספורט, סח'ר בסיסו, ושתי פעילות פמיניסטיות, מרים אל-אטרש וינראי בסיסו. עקב המחלוקת בקרב חברי התנועה נדחה מועד הגשת רשימת מועמדיה למחר.
(ש)
