

כתב: קובי פינקלר

ימים ספורים לפני שתחל אצלנו עונת הפריחה המדהימה, זו כמעט סופה של עונת נדידת הצפרים. נושאים עיניים לשמים בימים אלו של סתיו, וחוזים באחד מפלאי הבריאה המתחוללים מידי שנה בשמי ארצנו. מאות אלפי צפרים נודדות מקינן וחולפות בדרכן מעל שטחה של ישראל. חלקן נותר כאן חודש ויותר ועליהן אנו מפנים מבט.

כבר בדברי הנביאים מוצאים אזכור של תופעה זו כדברי הנביא ירמיהו ''גם חסידה בשמים ידעה מועדיה ותור וסוס ועגור ידעו עת בואנה'' (ירמיהו ח' ז') ובספר איוב אנו מוצאים אזכור של עוף ממשפחת הדורסים: ''המבינתך יאבר - נץ יפרוש כנפיו לתימן'' (איוב ל''ט כ''ו).

במרכז הארץ, בברכות הדגים של קיבוץ מעין צבי, מתחוללת עכשיו התופעה בשיא היקפה. כל אחת מברכות הדגים מלאה בלהקות של צפרים מסוגים שונים.בינות לצמחי המים ניתן להבחין בסיקסקים, באנפות אפורות ובלהקות של שקנאים האורבות לדגים. "שקנאי ממוצע" מספר עפר שנער מנהל פארק הדיג במעין צבי "אוכל ק"ג וחצי דגים ביום וברכות הדגים באזור ממלאות את צרכיו בצורה יעילה".

סיור בינות לברכות הוא סיור סתווי קסום. קריר בחוץ, השמש מלטפת ורק קולות הצפרים נשמעות מכל עבר.המסלול כולו חופשי. מגיעים עד לפארק הדיג (שאחר כך נכנס אליו) מחנים את הרכב ומתחילים ללכת לכיוון חוף הים. שבילים מסודרים ונוחים מובילים אותנו לברכות. מכל עבר, בשמים או על הארץ פוגשים בבעלי הכנף. באחת הברכות מבחינים בכפנים. צורת פניהם של הכפנים בצורת כף ומכאן שמם.

מתברר שגם צפרי שיר קטנות, שמשקל גופן 20 - 10 גרם בלבד, נודדות במקרים רבים לטווחים עצומים. לדוגמא: העלווית הצפונית שאורך גופה כ- 12 ס''מ, ומשקלה כ- 10 גר' בלבד, מקננת בחלקים הצפוניים של סקנדינביה ורוסיה, משם היא נודדת דרום-מזרחה לאזורי החריפה שלה בדרום - מזרח אסיה העלוויות הצפוניות עוברות במקרים מסוימים מרחק המגיע עד לכ 12500 ק''מ בכל כוון!.
''האלופה'' בנדידה לטווחים ארוכים בין העופות זו שחפית הקוטב, שחפית זו שהיא עוף-ים מזונה בעיקר מדגיגים, דוגרת בחוג הארקטי, וחורפת בדרום הכדור הדרומי - כולל החוג האנטרקטי. השחפיות נודדות, ככל הנראה, מאתרי הקנון לאתרי החריפה לאורך חופי יבשות - כלומר לא בקו ישר והן עוברות בממוצע כ 20000 ק''מ לכל כוון, ובמהלך כל השנה עוברות מרחק של כ 40000 ק''מ   מרחק השווה להקפה מלאה של כדור הארץ לאורך קו המשוה.

ואחרי כל הצפרים, לפארק הדיג הנפלא במעין צבי. חוזרים לכלי הרכב, נכנסים לפארק שוכרים חכה, מצטיידים במזון והרבה סבלנות ועל רקע שפך נחל דליה, מתחילים לדוג. כל עונה מתאימה, תמיד פתוח וזמין ומי שמחפש מנוח ומרגוע אחרי שבוע מתיש של עבודה זה בהחלט מקום מתאים. אם הצלחתם לדוג, משלמים עבור הסחורה ויש לכם גם דגים לשבת. פשוט כיף.



איך מגיעים?
נוסעים בכביש החוף עד מחלף זיכרון ופונים לכיוון צומת פורדיס. פונים דרומה לכיוון זיכרון ( ימינה ). כעבור ק"מ וחצי פונים ימינה ( מערבה) לפי השילוט פארק הדיג. זו הכניסה היחידה!! לבאים מדרום אין פניה שמאלה. נוסעים על דרך עפר מעט משובשת, עולים על גשר מעל כביש החוף ומיד מימין פארק הדיג.
טל. לבירורים : 04-6391603

