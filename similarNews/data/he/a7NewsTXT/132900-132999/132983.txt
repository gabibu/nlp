

תחת הכותרת 'כתום עכשיו' פתחו היום אנשי האיחוד הלאומי במירוץ על ליבו וקולו של הבוחר. המפלגה קוראת לתומכיה לשוב ולהניף את דגלי וסמלי המאבק בעקירה, הצבועים כתום. ביקורת במפד"ל על הקמפיין הנפרד.

מפלגת האיחוד הלאומי השיקה היום במסיבת עיתונאים שערכה את מסע הבחירות שלה תחת הכותרת "כתום עכשיו". אנשי המפלגה קראו לתומכיהם לשוב ולהניף את הסרטים הכתומים הזכורים מימי המאבק נגד גירוש היהודים מגוש קטיף ומצפון השומרון.



בתגובה אומר יו"ר המפד"ל, ח"כ זבולון אורלב, כי מי שבאמת דואג לכתומים ובאמת כואב את כאבם חייב להתעשת, להתגבר על מחלוקות פנימיות וחשבונות אישיים ולהיענות לקריאת המפד"ל לחתום על הסכם האיחוד בין המפלגות עוד היום.

"יש לפרוץ אל מעבר למחנה הכתום ולהקים רשימה ציונית דתית מסורתית מאוחדת ובעלת משקל פוליטי שתכלול אישים חדשים ותביא בשורה חדשה לחינוך, לזהותה היהודית של המדינה ולרווחה החברתית בצד המשך המאבק על ארץ ישראל", אמר אורלב.

ביקורת נוספת משמיע גם צחי פנטון מראשי המאבק הכתום נגד העקירה. בתגובה לקמפיין הכתום של האיחוד הלאומי אומר פנטון שאינו שבע רצון משיוך מפלגתי בדלני של המאבק הכתום. פנטון אומר כי היה מקווה שמפלגות הימין כולן תחבורנה לחתימה משותפת על האמנה הכתומה שנוסחה ומבטאת את עקרונות המאבק בכל עקירה עתידית של ישובים ביהודה ושומרון.
