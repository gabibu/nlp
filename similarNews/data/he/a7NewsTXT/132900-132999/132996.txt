

עקורי גוש קטיף, המתארחים במלון רייג'נסי שבירושלים טוענים: אנשי המלון משפילים אותנו. "לאנשים רקובים נותנים עגבניות רקובות" אמר להם אחד העובדים כשהתלוננו על איכות המזון.

ביומן הצהרים של ערוץ 7 סיפרה איילה עזרן, אחת העקורות המשוכנות במלון הייאט ריג'נסי שבירושלים על התנאים הקשים והיחס המחפיר לו הם זוכים במקום.

עזרן סיפרה על מחסור תמידי במזון הנראה מכוון. כמו כן מודיעים להם אנשי המלון כי אם ירצו מגבת יגיעו לקבלה, בכל יום, לדבריה, הם נאלצים לכתת רגליהם בין אולמות חדרי האוכל של המלון כדי למצוא היכן יאכלו היום, וכיוצא באלה. לשאלת המראיין יגאל שוק אומרת עזרן כי ניתן אולי להבין את יחסם הקשה של אנשי המלון אליהם שכן תקופת שהותם מתמשכת מעבר להערכה הראשונית, ומדובר בעקורים שזהו ביתם היחיד והם החלו לנהוג במקום כבביתם.

לדבריה אנשי המלון מעכבים מתן מזון וכשזה ניתן הרי שאיכותו ירודה ביותר.

"מאוד נוח להם היה כשלפני חודשיים הרמנו את קרנו של המלון כשכל הציבור הדתי הגיע לכאן. עכשיו פשוט נמאס להם מאיתנו, אז הם בועטים בנו. אמרנו להם שיבעטו חזק שאולי נגיע מהר יותר לקראוונים...", היא אומרת בלעג מריר.

עוד מציינת עזרן שבחלק ניכר מדלתות חדרי העקורים לא נקבעה מזוזה ומדי יום נשמעים תירוצים שונים ומשונים מצידו של המשגיח שבמקום.

את קובלנתם מפנים העקורים להנהלה שלדבריה הגיבה ב"אני לא יכול להקיא אתכם ולא יכול לבלוע אתכם". איילה עזרן מציינת את אנשי מנהלת סל"ע לשבח. לדבריה אנשי המנהלת מצויים איתם במאבק מול הנהלת המלון. בימים האחרונים שמע אחד מאנשי מנהלת סל"ע מהאחראי על חדר האוכל שבמלון את המשפט "אנשים רקובים מקבלים עגבניות רקובות", כשהתלונן על עגבניות רקובות שהוגשו לעקורים שבמקום.

יצוין כי הנהלת המלון העדיפה שלא להגיב לתלונות העקורים כפי שהובאו בערוץ 7.

להאזנה לראיון
(ש)
