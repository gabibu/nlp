

חלפו רק ימים אחדים מאז פיגוע התופת בפתח הקניון בנתניה וכבר ישראל מעניקה לתושבי הרש"פ הקלות משמעותיות בדמותם של עשרות אלפי אישורי מעבר מיהודה ושומרון ועזה לשאר חלקי הארץ.

7,000 פועלים ו-2,000 סוחרים מערביי הרשות הפלשתינית המתגוררים ברצועת עזה קיבלו אשרות מעבר לעבודה בשאר חלקי הארץ. מלבדם התירה מערכת הביטחון לעוד 500 מערביי עזה לעבוד במפעלים שהועתקו מרצועת עזה לאזורי תעשיה אחרים בצפון הנגב.

לבד מהאישורים לאזרחי הרש"פ המתגוררים בעזה העניקה מערכת הביטחון אישורים גם לשלושים אלף פועלים וסוחרים מערביי יהודה ושומרון לעבודה בשאר חלקי הארץ.

יצוין כי מעברם של פועלים וסוחרים אלה נאסר מאז הפיגוע בשערי הקניון בנתניה לפני כשבוע ימים.

מצה"ל נמסר כי מדובר בחלק ממדיניות קבועה וסדירה להקל על חייהם האזרחיים של ערביי הרש"פ ש"אינם מעורבים בפעילות טרור". בצה"ל אומרים כי "בהמשך למדיניות מערכת הביטחון להקל על חייהם הוחלט על מתן הקלות בסגר הכללי שהוטל על האוכלוסייה הפלסטינית בעקבות פיגוע הטרור הרצחני בנתניה, שאירע בתאריך 5 בדצמבר 2005".
(ש)
