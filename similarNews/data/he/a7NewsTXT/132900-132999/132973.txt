

המכינה הקדם צבאית של עצמונה תפתח בשבוע הבא מחדש במושב יתד במועצה האזורית אשכול. במהלך חודש ינואר צפויות להתחיל עבודות התשתית בישוב "חלוצית 1" המיועד למפוני עצמונה.





המכינה הקדם צבאית של עצמונה תפתח ביום חמישי הבא במושב יתד בחבל שלום במועצה האזורית אשכול. לאחר הפתיחה יצאו תלמידי המכינה לחופשת חג חנוכה והם יתחילו במתכונת הלימודים הרגילה עם שובם מהחופשה.

לאחר פתיחת המכינה ומעבר המשפחות של צוות ההוראה לאזור אשכול, יגיע מספר תושבי גוש קטיף שנקלטו במושבים יתד ויבול במועצה האזורית אשכול לכ-600, זאת בנוסף ל-250 תלמידי המכינה.

ראש המועצה האזורית אשכול, אורי נעמתי, אמר שפתיחתה המחודשת של המכינה הקדם צבאית היא צעד חשוב ומרכזי בקליטתם של תושבי גוש קטיף לשעבר באשכול. הוא הביע תקווה שהמכינה תהיה עוגן שימשוך לאזור מפונים נוספים מגוש קטיף שטרם מצאו את מקומם במקומות אחרים.


מהמועצה נמסר כי המכינה הקדם צבאית היא המוסד החינוכי הגדול השני שעובר מגוש קטיף לאשכול. לפני למעלה מחודש נפתח בחולית בית הספר היסודי "נעם נצרים" שבו לומדים ילדי נצרים. המיקום של בית הספר הוא זמני והוא יעבור בעוד כחודש ליבול ובעוד שנתיים הוא יועתק לישוב "חלוצית 1", המיועד לקליטת תושבי נצרים.

במהלך חודש ינואר צפויות להתחיל עבודות התשתית של "חלוצית 4", שבה יקלטו תושבי עצמונה. מדובר בשלב הראשון בבניית גוש הישובים החדשה המתוכננת מול גבול מצריים, הכוללת מספר ישובים חקלאיים ואת "שלומית" ישוב קהילתי שימנה 500 משפחות.
(ש)
