

בתמיכתם של 66 חברי כנסת אושרה בקריאה ראשונה הצעת החוק של ח"כ יורי שטרן "הטבות לניצולי שואה". מדובר בהצעה לפיה יקבלו ניצולי שואה המתקיימים מקצבת הבטחת הכנסה את ההטבות של ותיקי מלחמת העולם השנייה.


עם אישור ההצעה בקריאה ראשונה אמר ח"כ שטרן:"זוהי עשיית צדק מינימאלית מצד מדינת ישראל כלפי ניצולי השואה. אני גאה בחברי הכנסת מכל סיעות הבית שהתייצבו והצביעו בעד הצעת החוק. אני מתבייש בעובדה כי ממשלת ישראל, שר האוצר ועובדי משרד האוצר בעקשנות בלתי מובנת, לחמו נגד החוק".

קודם לכן מתח שטרן ביקורת על כך שבשנה שבה העולם כולו הכיר בחשיבות הנצחת השואה נותרה ישראל "המדינה יחידה שלניצולי שואה אין בה כל מעמד ושום סיוע ממשלתי".

בשעת הדיון במליאה בהצעת החוק קיימו ניצולי שואה משמרת מחאה בכניסה לכנסת. הם ענדו טלאי צהוב.

בישראל יש כיום 21,000 ניצולי שואה המתקיימים מדמי הבטחת הכנסה.
