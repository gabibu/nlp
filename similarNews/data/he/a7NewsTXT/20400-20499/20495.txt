

אתמול הותר לפרסום כי ישראל מפתחת מטוס תקיפה ללא טייס, המיועד להשמיד משגרים של טילי קרקע-קרקע בשטח אויב, עוד לפני שיגורם. את הפרויקט הזה, שהוא הראשון מסוגו בעולם, מבצע מפעל "מלט" של התעשייה האווירית. מחשבי המטוס ייבנו כך שיוכלו לתקשר ביניהם ועם מחשבים נוספים על הקרקע, ולהעביר נתונים במהירות רבה. המטוס יוכל לעבד את המידע שיתקבל ממקורות שונים, ו"לקבל החלטות" באופן עצמאי.

גודל המטוס יהיה כגודלו של מטוס מנהלים. הוא יוכל לשהות בשמים עשרות שעות ברציפות, ותפקידו יהיה לאתר משגרים של טילי קרקע קרקע, ולהשמידם בכוחות עצמו באמצעות טילים שיהיו בו. המטוס ייבנה כך שלאחר הפעולה יהיה מסוגל לחמוק ממטוסי אויב שיוזנקו אליו.

מנהל חטיבת כלי הטיס הצבאיים של התעשייה האווירית מנחם שמול אמר כי המטוס יקל על קברניטי המדינה להחליט על ביצוע פעילות אווירית, שכן לתוך מעגל השיקולים לא ייכנס עוד החשש לגורל הטייסים. ההערכה היא שהאב טיפוס יהיה מוכן בעז"ה בעוד כארבע שנים.

בתוך כך בראיון לבטאון חיל האוויר אמר מפקד כוחות הנ"מ תת-אלוף יאיר דורי כי החיל מתכוון להציב סוללת טילי פטריוט באחד מבסיסיו במרכז הארץ, וזאת במטרה לספק הגנה אווירית לשמי ישראל מפני אירועים דוגמת מתקפת הטרור בארה"ב.

בחודש שעבר ערכו כוחות האוויר של צה"ל תרגיל גדול, שנועד לדמות תרחיש זהה לזה שאירע בארה"ב. "מתקפת הטרור שהתרחשה בארה"ב המחישה את איום הטרור האווירי, שעלול להיות מופנה גם לעבר ריכוזי אוכלוסייה בישראל", הסביר דורי. "אחד הנדבכים בניסיון לספק הגנה מקסימלית מפני איום כזה הוא הצבת סוללת פטריוט במרכז הארץ, בסמוך לנתיבי הטיסה הבינלאומיים שמגיעים לישראל ממערב למזרח", אמר.



