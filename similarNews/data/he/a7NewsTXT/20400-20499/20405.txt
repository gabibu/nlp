

בכיר בחברת התעופה הלאומית המצרית "אג'יפט אייר" הודיע כי מצרים תערער על תוצאות החקירה האמריקנית אודות תאונת מטוס הבואינג של "אג'יפט אייר", שכתוצאה ממנה נהרגו באוקטובר 1999 217 נוסעים ואנשי צוות, אם אלה יצביעו על אחריותו של טייס המשנה.

החקירה האמריקנית אמורה לפרסם את מסקנתה כי רק פעולה מכוונת של טייס המשנה, גאמיל אל-באטוטי, יכולה להסביר את צלילתו של המטוס באוקיינוס האטלנטי, לא הרחק מהחוף האמריקני, כך נמסר בשבוע שעבר ממקורות המקורבים לחקירה בארה"ב. הגירסה הסופית של דו"ח החקירה אמורה להיות מאושררת רשמית בימים הקרובים, בהצבעה בקרב חמשת חברי הרשות האמריקנית.

ממשלת מצרים, רשות התעופה האזרחית המצרית, וחברת התעופה "אג'יפט אייר" ממשיכים לדחות את ההנחה שהתאונה נגרמה מטעות אנוש, או מהחלטה רצונית של טייס המשנה להתאבד, וממשיכים לטעון שהיה כשל טכני במטוס.
