

אתמול כבר בוצעה למעשה החלטתה של ועדת השרים לביטחון לאומי לתת לערפאת אפשרות לנוע בתוך רמאללה. חיילי צה"ל הסירו את איום התותחים שהופנו לעבר לשכתו. ההחלטה לאפשר לו לנוע באופן חופשי בעיר אך להתנות את יציאתו באישור של פורום מיוחד שעליו תחליט ממשלת ישראל לא התקבלה באהדה אף לא בצד אחד של המפה הפוליטית.

שר התיירות הרב בני אלון, הודיע כי סיעת "האיחוד הלאומי- ישראל ביתנו" תתכנס כדי להחליט אם להישאר בממשלה או לפרוש.

המפד"ל הודיעה כי תגיש הצעת אי אמון בממשלה. לעומתם כינה ח"כ יוסי שריד את ההחלטה מגוחכת, והנהגת הרש"פ, שכינסה ישיבה מיוחדת בעקבות הודעת ועדת השרים, הודיעה כי תנתק כל מגע עם ממשלת ישראל, ובכלל זה לא תקיים את הפגישות בין נציגיהם לבין נציגי מערכת הביטחון. בהודעה רשמית מטעמה נאמר כי: " לאחר שהחליטה להמשיך הסגר על ערפאת תהיה ישראל האחראית להידרדרות במצב". נציין כי מאז הוטל עליו ה"עוצר" יצא כבר ערפאת פעמים אחדות מלשכתו, ולא המתין לאישור של גוף זה או אחר מממשלת ישראל. הוא התפלל במסגד בעיר, וכן ביקר בבית חולים ברמאללה.

עוד נזכיר, כי בהתניה המקורית של ישראל להסרת הסגר מעל ערפאת נאמר כי עליו לעצור את רוצחי השר זאבי ואת המעורבים בהברחת אוניית הנשק "קארין A", ולהסגירם, ופעולות אלה לא נעשו עד כה.
החלטתה של ועדת השרים, כפי שמובאת להלן, נפלה כעבור שלוש שעות של דיונים, שבסופם הצביעו רוב השרים בעד ושלושה נמנעו: ליברמן, מרידור ולנדאו. השר לנדאו הדגיש כי הימנעותו נבעה מהכנסת הכוונה ליישם את דוחות טנט ומיטשל לסעיף 5 של נוסח ההחלטה: "דברים אלה לא הובאו לדיון בממשלה, והם פרס לטרור", אמר.

להלן החלטת ועדת השרים כלשונה:

1) מעצרם של חלק מרוצחי השר זאבי הוא תוצאה ישירה של הלחץ המתמשך על הרשות הפלשתינית ושל עמידתה הנחרצת של ממשלת ישראל על תביעתה זו.

2) ישראל מוסיפה לעמוד על תביעתה למעצר אמיתי, שישראל תעקוב אחר ביצועו: מעצרם של כל המעורבים ברצח זאבי ושולחיהם, ואלה המעורבים בפרשת קארין A.

3) בשלב זה יוסר הכתר מעל מפקדת ערפאת ברמאללה. יציאת ערפאת מרמאללה תחייב החלטה שתובא להכרעה לפורום לפי שיקול דעתו של ראש הממשלה, לאחר שיתייעץ עם שר הביטחון.
4) בהתאם להסכמים המדיניים ולבקשות ההעברה שנמסרו לרשות הפלשתינית ישראל ממשיכה לתבוע את הסגרת רוצחי השר זאבי.

5) ממשלת ישראל קוראת לקהילה הבינלאומית להפעיל לחץ על הרשות הפלשתינית כדי להעמידה על חומרת השעה, על מחויבותה להילחם בטרור, לעצור טרוריסטים ולפרק את ארגוני הטרור הפועלים בשטחה, וכל זאת כדי שיהיה אפשר לעלות על מסלול של רגיעה ושל יישום מסמך טנט ותוכנית מטשל.


