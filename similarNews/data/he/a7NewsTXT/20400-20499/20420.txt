

הסנטורית הילרי קלינטון הגיעה במוצ"ש לביקור קצר בישראל כדי להביע הזדהות עם מדינת ישראל וכדי לעודד את התיירות לישראל. היא הצהירה כי ביקשה להוות, בעצם בואה, דוגמא לכך שחשוב להגיע לישראל על אף המצב הביטחוני.

בנאומה בפני ועידת הנשיאים של ארגונים יהודיים תקפה קלינטון את ערפאת ואמרה כי האחריות לאלימות מונחת על כתפיו, וכי ההידרדרות במצב חלה בעקבות כשלון השיחות בקמפ דיוויד, שנוהלו בהנהגת בעלה שהיה אז נשיא ארה"ב.

"הוא נכשל כמנהיג, ואי רצונו למנוע את הטרור מוכיח כי איננו מוכן להיות מנהיג", אמרה קלינטון. היא אמרה כי ערפאת משאיר שובל של אלימות ודם וכי הוא עושה שימוש בילדים, להם הוא קורא להפוך לשהידים בדרכם לירושלים, ומחנך אותם לשנאת יהודים ולאי הכרה בקיומה של מדינת ישראל. "האלימות יכולה להפסק על ידי ערפאת אם רק יבחר בכך", אמרה קלינטון והוסיפה, כי בחוסר נכונותו להעניש מחבלים ולהשאיר אותם בכלאם, מוכיח ערפאת כי אינו פועל לעצירת הטרור.

קלינטון הוסיפה כי על ערפאת להראות מחויבות ונאמנות להסכמי אוסלו, וזאת על ידי פירוק האוכלוסיה הפלשתינית מנשקה. קלינטון ציינה כי ידוע לכל שהפתח', התנזים והמשמר הנשיאותי, כוח 17, מעורבים בפעולות הטרור.

לפני כחודשיים נפגש שר התיירות בני אלון עם הסנטורית קלינטון וביקש ממנה לעשות הכל כדי לשנות את אזהרת משרד החוץ בארה"ב ביחס לביקורם של אזרחים אמריקנים במדינת ישראל. קלינטון הבטיחה אז לעשות מאמצים כדי לשנות את נוסח ההודעה, ובמקביל החליטה לבוא לישראל. במהלך נאומה הבטיחה קלינטון לשר התיירות להמשיך במאמציה להעביר את המסר שכדאי לבקר ולתייר בישראל.

בשנת 2001 חלה ירידה של 85% במספר התיירים הקתולים הבאים לישראל, וירידה של 50% במספרם של התיירים הפרוטסנטיים. לעומת זאת התיירות היהודית לישראל גדלה בשיעור של 3%.

