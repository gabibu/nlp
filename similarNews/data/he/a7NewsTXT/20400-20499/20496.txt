

ראשי הרשות למלחמה בסמים פרסמה אתמול ממצאי מחקר העוסק בשימוש בסמים בקרב צעירים ומבוגרים בישראל. נתוני הדו"ח מצביעים על עלייה ברמת השימוש בסמים בקרב רוב האוכלוסיות.
10.5% מן התלמידים דיווחו על שימוש בסמים כלשהם בשנה האחרונה. זוהי עלייה של 0.7% לעומת שנת 1998. נציין עם זאת כי במדינות מערביות כדוגמת ארה"ב ואנגליה היקף השימוש בסמים בקרב הנוער הוא 30%-40%.

עוד נמסר כי השימוש בסמים בקרב תלמידים עולים גדול יותר (14.6%) מהיקף השימוש בקרב נוער יליד הארץ (9.2%). ד"ר בר המבורגר, המדענית הראשית של הארגון, הסבירה כי קיים קשר הדוק בין החרדות והלחצים שמהם סובלים העולים, ובין השימוש בסמים.

מנכ"ל הרשות חיים מסינג הודיע כי מתוכננת היערכות רחבת היקף למניעת השימוש בסמים, היערכות המיועדת לאוכלוסיית העולים, הן מחבר המדינות והן מאתיופיה.

נתון נוסף שפורסם אתמול הוא צמצום הפער בשימוש בסמים בין בנים ובנות, בעיקר בשימוש במריחואנה. מדובר על יחס של 1:4 בשנת 1998 ו 1:2 כיום.

גם בקרב האוכלוסייה הדתית נרשם גידול בצריכת הסמים, והוא עומד כיום על 8.1% לעומת 6% בשנת 1998.

בעניין זה מסרה ד"ר המבורגר כי בני הנוער הדתיים נוטים להשתמש בסמים "קשים" יותר, כגון אקסטזי, ל.ס.ד והירואין, ופחות במריחואנה וחשיש. "כשילד דתי מתחיל להשתמש בסמים, אין הוא מתחיל במריחואנה, שהוא סם יותר 'חברתי', אלא מתחיל מיד עמוק יותר", אמרה ד"ר המבורגר.
הנתון המעודד היחיד שמסרו אתמול ראשי הרשות למלחמה בסמים היה שקיימת ירידה בהיקף השימוש בסמים בקרב בני 12-14. הירידה היא בשיעור של 1.1% לעומת שנת 98'.

לדעת מסינג, ירידה זו היא תוצאה של מאמצי הסברה ופעולות מניעה שנעשו בשנים האחרונות, בקרב הנמנים עם אוכלוסייה זו.



