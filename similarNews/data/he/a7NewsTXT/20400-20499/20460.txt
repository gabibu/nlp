

משטרת יהודה ושומרון אסרה על פעילי כ"ך לערוך מחר הילולה לזיכרו של ברוך גולדשטיין בקרית ארבע. כתבת עיתי"ם מוסרת כי פעילי כ"ך מתכוונים לערוך הילולת פורים, בה תיקרא מגילת אסתר וכן מסיבת פורים ב"פארק הרב כהנא", הסמוך לרחבת הקבר של ברוך גולדשטיין.

איתמר בן-גביר מפעילי כ"ך אמר כי לא שמע על האיסור. "פעם ראשונה שאני שומע שיש איסור לחגוג את חג הפורים. אנחנו לא זקוקים לאישור כזה ויש בכוונתנו לחגוג את חג הפורים בקיברו של גולדשטיין".

עוד הוסיף בן-גביר כי הוא אינו מופתע מכוונת המשטרה לאסור את קיום ההילולה ואמר: "אני לא מופתע מכך, שדווקא אותה משטרה שנתנה אישור לקיים מסע הלווייה לפייסל חוסייני, ואותה משטרה שנתנה אישור לקיים בכיכר רבין מייצג של אנשי שמאל המניפים דגלי אש"ף, אותה משטרה מנסה למנוע מאיתנו לחגוג בצורה לגיטימית ולהוקיר את זיכרו של הצדיק ברוך גולדשטיין".
