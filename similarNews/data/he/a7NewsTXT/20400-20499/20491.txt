

ביום רביעי האחרון גיבשו אנשי משרד ראש הממשלה ונציגי הנכים, הסכם שכלל סעיפים אחדים, וביניהם מתן תוספת של 250 עד 750 שקלים בחודש לכ-20 אלף נכים המעסיקים מטפלים סיעודיים, ותוספת של 3,000 שקלים בחודש ל 100 אלף נכים. באותו יום שררה אופטימיות רבה בקרב השובתים, כי התרשמו שהנה, לאחר 70 יום של שביתה, מגיע מאבקם לסיום. לפי לוח הזמנים המתוכנן היה אמור להתקיים אתמול דיון בישיבת הממשלה, ולאחר אישורו הייתה אמורה ההפגנה להתפזר. אולם מאז לחיצת הידיים ביום רביעי לא זומנו נציגי השובתים לדיונים נוספים. הממשלה לא דנה אתמול בעניינם כפי שהבטיחה, ורק אחר הצהריים נועד מנהיג השובתים, אריה צודקביץ עם אנשי משרד ראש הממשלה.

אנשי האוצר, שלא עורבו בדיונים על ההסכם עם הנכים, שאלו אתמול מניין תשיג המדינה סכום של חצי מיליארד שקלים, עלות מימוש ההסכם, לאחר שתקציב המדינה אושר זה מכבר, וגם רזרבות לא נשארו.
הנכים, מצדם, מרגישים כי הם "נופלים בין הכיסאות" במאבק יוקרה בין ראש הממשלה לשר האוצר.
עם זאת הם הודיעו כי אין בכוונתם לוותר, וכי הם מתחילים להתכונן לעריכת ליל הסדר מחוץ לבית.



