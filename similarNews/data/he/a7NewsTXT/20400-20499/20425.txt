

נשיא ארה"ב ג'ורג' בוש ייפגש עם נשיא מצרים חוסני מובארק ב-5 במרס, כדי לדון במצב במזרח התיכון ובמלחמה שמנהלת ארה"ב נגד הטרור, כך נמסר ביום שישי מהבית הלבן.

משקיפים סבורים שביקור זה הוא אות למאמצים המצריים לסייע בהפסקת "האלימות הישראלית-פלשתינית". הם הוסיפו שמצרים, בתור צד פוליטי רב-משקל באזור, ובתור בת בריתה הערבית החזקה ביותר של וושינגטון, מקווה שיוזמותיה למען הרגעת המצב ישפרו את תדמיתה כמדינה מתונה. בנוסף ביקור זה אמור לסייע למאמציה של מצרים בקידום כלכלתה, על ידי שיחות רמות-דרג עם אנשי עסקים ורשויות הסחר של הממשל. מצרים היא מקבלת הסיוע הכלכלי האמריקני הגדולה ביותר, יחד עם ישראל.

פגישתם של בוש ומובארק תתקיים לפני ביקורו של סגן-הנשיא דיק צ'ייני במזרח התיכון באמצע חודש מרס. לצ'ייני מתוכננות תחנות בישראל ובארבע מדינות הגובלות עם עיראק, והוא ידון עם מארחיו בצעדים עתידיים במלחמה הגלובלית נגד הטרור.

