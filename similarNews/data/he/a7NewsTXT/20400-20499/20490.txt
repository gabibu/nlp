

לפני שבועות אחדים היה אמור להתקיים מיצג ארונות קבורה של ארגון השמאל הקיצוני "פורום משפחות שכולות ישראלי- פלשתיני". הפורום ביקש להציג עשרות ארונות קבורה, חלקם עטופים בדגלי ישראל, וחלקם בדגלי אש"ף. המדינה עתרה לבג"צ, וביקשה למנוע את המיצג משום שהוא עלול לפגוע ברגשות הציבור ולגרום להפרת הסדר הציבורי. בסופו של דבר הגיע הארגון לפשרה עם פרקליטות המדינה, והוחלט שיוצגו שני ארונות בלבד, כל אחד עטוף בדגל אחר, ואם יעורר המיצג מהומה, הוא יפורק לאלתר.

פעיל הימין נועם פדרמן עקב אחר השתלשלות העניינים, ושם לב שהמדינה לא הביעה התנגדות מטעמי הזדהות עם ארגון טרור. הוא שלח מכתב לפורום המשפחות, ובו טען כי הם מזדהים עם ארגון טרור. במכתב שקיבל כתגובה ציינו אנשי הפורום כי הם מאגדים משפחות שבניהם נרצחו ע"י פלשתינים וערבים שנפגעו ע"י צה"ל. פדרמן עתר לבג"צ, והציג את המכתב. הוא הסביר לשופטים כי צה"ל פוגע במחבלים, אנשי תנזים, פתח' וכוח 17, שהוכרזו ארגוני טרור. אם הארגון מאגד בתוכו משפחות שצה"ל "פגע" בהן, הסביר, הרי יש כאן הזדהות עם ארגון טרור.

אנשי הפורום השיבו כי אינם מתכוונים להזדהות עם ארגון טרור, ולכן תשובת המדינה הייתה כי אף על פי שאין דעתה נוחה מהמיצג היא לא תמנע את קיומו. בית המשפט החליט "שלא להתערב בשיקולי פרקליטות המדינה".

בתגובה אמר אתמול פדרמן כי בימים הקרובים הוא מתכוון לפנות למשטרת תל אביב ולקבל אישור להעלאת מיצג שיכלול את תמונותיו של ד"ר ברוך גולדשטיין, מיצג שיונפו בו דגלים של כ"ך. "אם הם רק מתכוונים להזדהות עם השכול, הרי זו גם הכוונה שלנו", אמר פדרמן לכתבתנו.



