

עיקרי ההסכם שהושג בעקבות שיחות בין ראש השב"כ אבי דיכטר, מוחמד דחלאן וג'יבריל רג'וב כפי שמדווח עליו אתר NFC כוללים הפסקת אש במשך שבעה ימים שבה "יעשו שני הצדדים מאמץ לבלום פיגועים ולמנוע הסלמה נוספת". ההסכם קובע גם שצה"ל לא יכנס לשטחי A ולא יפעל עפ"י מדיניות הסיכול הממוקד מלבד כנגד "פצצות מתקתקות". האתר מציין כי להסכם זה כקודמיו מתייחסים משרד הביטחון ומשרד רה"מ בהסתייגות רבה. את נכונותם של הפלשתינים להיפגש עם נציגים ישראלים מסבירים בישראל באבידות שספגו הפלשתינים במהלך הימים האחרונים, בעיקר בקרב כוחותיו המזויינים של ערפאת.

ביום שישי הודיע שר הביטחון גם על שורת הקלות לערביי הרש"פ, וביניהן עליית ערביי יש"ע להר הבית, שחרורם של אסירים ערבים העומדים לפני תום תקופת המעצר ושוהים בלתי חוקיים העצורים בישראל. כמו כן הודיע בן אליעזר על הרחבת שעות הפעילות של מסוף רפיח וקרני ועל הקלות במעברם של אנשי עסקים ערבים מאזור הרש"פ לישראל. עוד נמסר כי במסגרת "הצעדים בוני האמון" עליהם הוחלט, הופסק ביתורה של רצועת עזה וכוח צה"ל שתפס לפני שבוע את רכס פרח אבו מדיין באזור כפר דרום, נסוג.

בעוד ההקלות, עליהן החליט שר הביטחון, נכנסות לתוקפן ביום שישי, סמוך לשעה ארבע נרצח ואלרי אחמיר הי"ד, בן 59 תושב בית שמש. אחמיר, שעבד באזור התעשייה עטרות, נסע לבדו על כביש עטרות גבעת זאב לכיוון ביתו כשלפתע פתחו מחבלים באש לעברו ממכונית עוקפת. מפגיעות הקליעים נרצח אחמיר במקום ומכוניתו התנגשה במעקה בצד הדרך. ארגון הפתח' קיבל עליו את האחריות לפיגוע.

אמש סמוך לשעה 20:30 שני ישראלים שעשו את דרכם מחלמיש לרנטיס ברכבם נורו בידי מחבלים באזור גשר ביר זית שבבנימין. השניים נפצעו פצעים בינוניים. זמן קצר לאחר מכן עבר במקום רכב של מועצת בנימין והעביר אותם למחסום של צה"ל. משם הם פונו ע"י אמבולנס של מד"א לבית החולים הדסה עין כרם בירושלים. כוחות הביטחון פתחו בסריקות אחר המחבלים.

ביום שישי בבוקר סוכל נסיון פיגוע תופת באפרת שבגוש עציון. סמוך לשעה 8:30 נכנס פועל ערבי למרכולת בשכונת גבעת התאנה באפרת. הוא הפעיל חגורת נפץ שנשא על גופו, אך זו התפוצצה באופן חלקי בלבד. בשלב זה שלף אחד מבאי המרכולת את אקדחו וחיסל את המחבל. אישה אחת לקתה בהלם ופונתה לבית החולים הדסה עין כרם בירושלים. מחקירת המשטרה התברר כי המחבל היה פועל בניין שעבד באפרת ברשיון.

בליל שבת זיהה כוח צה"ל ששהה בפעילות מבצעית, מזרחית לחלחול, שתי דמויות חשודות. אחד המחבלים צעק "אללה אכבר" וכאשר התקרב לגדר המוצב נורה ע"י הכוח.

בשבת השליכו מחבלים עשרות רימונים, ופתחו באש לעבר מוצב צה"ל בגבול ישראל-מצרים סמוך לרפיח. כמו כן נפתחה אש פעמים אחדות על מוצב צה"ל בנווה דקלים ועל מוצב צה"ל סמוך לגני טל בגוש.

ביהודה ושומרון פתחו מחבלים באש והפעילו מטען על כוחות צה"ל השוהים בתוך העיר שכם, בפאתי מחנה הפליטים בלאטה. כמו כן נורתה אש על כוחות צה"ל באזור חלחול, לעבר משוריין של צה"ל בשכונת אל בלוע בצפון מזרח רמאללה ולעבר עמדת צה"ל בהר גריזים.

בשבת בצהרים השליכו מחבלים שלושה מטעני חבלה לעבר סיור מג"ב ברחוב השללות בחברון. אחר הצהרים פתחו מחבלים באש מכיוון השללות לעבר עמדת צה"ל. כמו כן התגלה מטען ליד העמדה, שנוטרל ע"י חבלנים. מחבלים ירו גם לעבר עמדת צה"ל ליד היישוב היהודי מכיוון שכונת שלהבת (אבו סנינא). זאת חרף התחייבות שנתן ג'בריל רג'וב להפסיק את הירי מן הגבעות לעבר היישוב היהודי.
חזור לכותרות


