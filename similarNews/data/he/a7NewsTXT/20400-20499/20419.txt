

בעקבות קלטת וידיאו מבעיתה בה מתועדת רציחתו של העיתונאי ה"וול סטריט ג'ורנל" דניאל פרל בידי חוטפיו, הודיעו שלטונות פקיסטן וארה"ב באופן רשמי על מותו. עתה מחפשת המשטרה בפקיסטן את גופתו של פרל וממשיכה לנהל מצוד אחר חשודים ברציחתו.

בקלטת כאמור תיעדו חוטפיו את רציחתו בדם קר על ידי שיסוף גרונו. בקלטת נשמע פרל אומר, שניות אחדות לפני הירצחו "אני יהודי, אמי יהודיה".

דניאל פרל, בן 38 במותו, נולד בפרינסטון, ניו-ג'רסי, ארה"ב, להורים שהיגרו לארה"ב מישראל. הוא נושא אזרחות כפולה, אמריקנית וישראלית. העיתונות בארה"ב ובעולם שיתפה פעולה עם הממשל בוושינגטון ועם משפחתו ולא גילתה את זהותו היהודית ואזרחותו הישראלית של פרל, מחשש שעובדה זו תפגע במאמצים לשחרורו. פאהד נאזים, אחד משלושת החשודים במעורבות בחטיפתו וברציחתו של פרל אמר ביום חמישי לשופט בקאראצ'י, כי "פרל נחטף משום שכיהודי הוא פעל נגד האיסלם".
פקיסטן החליטה בשבת לא לפרסם את הקלטת בשל התמונות המחרידות שהיא מכילה.

ביום חמישי שלח נשיא ארה"ב ג'ורג' בוש את תנחומיו למשפחתו של פרל בעת סיורו בסין, והיתרה בטרוריסטים באשר הם לבל יעזו לפגוע באזרחי ארצו.

נשיא פקיסטן פרווז מושאראף גינה אף הוא את הרצח, וכינה אותו "פשע נגד פקיסטן".

הוריו של דניאל פרל מסרו כי הם מזועזעים מרצח בנם: "אנו מזועזעים והלומי צער, בקבלנו אישור לכך שחרדותינו הקשות ביותר הפכו למציאות. עד לפני שעות ספורות היינו סמוכים ובטוחים כי דני ישוב בשלום, משום שהאמנו שאין יצור אנוש המסוגל לפגוע בנשמה עדינה כל כך", הודעת המשפחה.
לארה"ב אין הסכם הסגרה עם פקיסטן, אך מקורות במשרד החוץ מסרו לרשת "אי.בי.סי. ניוז", כי הרצח של דניאל פרל עורר את זעמה של וושינגטון וכי אנשי משרד החוץ יפעלו בשיתוף עם השלטונות בפקיסטן להביא למשפט את האחראים לרצח.

פרל נחטף ב-23 בינואר בקארצ'י בדרכו לפגישה עם קיצונים מוסלמים, במסגרת הכנת כתבה על ריצ'רד ריד שנעצר בטיסה ממיאמי לפריס בעת שניסה להפעיל מטען נפץ שהסתיר בנעליו. אשתו של פרל, מריאן, פירסמה הצהרות בהן ביקשה מהחוטפים לשחרר את בעלה, "או לפחות תנו לי לדעת מה שלומו". היא ביקשה מחוטפי בעלה, בתור "רעיה ואם לעתיד", כי יחוסו על חייו.



