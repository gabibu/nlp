

ראש הממשלה שרון העניק לסנטורית הילארי קלינטון את מדליית הזיכרון הרשמית של ישראל לאסון התאומים.

בתום פגישתם שהתקיימה בלשכת רה"מ בירושלים אמר שרון כי "שתי המדינות חולקות ביניהם ערכים משותפים של דמוקרטיה, על ערכים אלה אנו מגינים. אנו יודעים שהגנת הדמוקרטיה וערכי החיים שלנו הם הערובה ליכולת שלנו לחיות באורח החיים שאנו מאמינים בו, אורח חיים דמוקרטי - ליברלי".

קלינטון הודתה לשרון והשיבה כי המחוייבות לדמוקרטיה מושרשת עמוק בשתי המדינות ומאחדת את ישראל וארה"ב בזמנים טובים וקשים כאחד. "בעקבות הפיגועים בניו יורק אנו מבינים טוב יותר את האתגר שישראל ניצבת מולו", אמרה.

כתב עתי"ם מוסר, כי מדליית "התאומים" שאותה הנפיקה החברה הממשלתית למדליות, מתארת את קו האופק המוכר של ניו יורק, כאשר בנייניה בולטים מעל פני המדליה, בעוד שני מגדלי התאומים שקועים בה, סמל העדרם. על המדליה נכתב באנגלית "מאוחדים בדמוקרטיה", ומצידה השני לפיד החרות עם מילות הסיום מנאומו של נשיא ארה"ב "השלום והחרות ינצחו".
