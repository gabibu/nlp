

החיילים שהצטלמו ליד גופת המחבל ההרוג ביום ה', הועמדו ביום א' למשפט. אחד מהם הוכנס לכלא לשבעה ימים והשניים האחרים רותקו לכחודש ימים לבסיסם.

החיילים הצטלמו ליד גופת הפלשתיני, אותו הרגו ביריות ליד מחסום בקה א-שרקייה ביום ה'. תמונת החיילים המצטלמים התפרסמה בידיעות אחרונות, והוסיפה לזעזוע המוסרי המחלחל באחרונה בציבור הישראלי, ביחס לפעולות צה"ל ביש"ע.

החיילים עברו תחקיר ונשפט בפני מפקד הגדוד בשורותיו הם משרתים. מפקד הכוח נשפט לשבעה ימים בכלא, על החייל השני נגזרו 35 ימי ריתוק לבסיס ואילו השלישי רותק לבסיסו למשך 30 יום.

דובר צה"ל שהוציא את הידיעה על העמדתם של החיילים למשפט, הודיע גם כי "צה"ל שב ומגנה מכל וכל התנהגות מסוג זה ומצפה מחייליו לנהוג בצורה נאותה בכל עת".
