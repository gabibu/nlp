

עם כניסתו של חג הפורים הגבירו המחבלים את מתקפת הטרור. שעה שבבתי הכנסת החלו קוראים את מגילת אסתר פתחו שני מחבלים בירי לעבר קבוצת אזרחים שעמדה בתחנת אוטובוס קו 25 בשכונת נוה יעקב. תשעה נפצעו, מהם שלושה באורח קשה. בין הפצועים שלושה שוטרים. צוותים רפואיים של מד"א פינו את הפצועים לבתי החולים בבירה - שערי צדק, הדסה עין כרם והר הצופים.

ניר בן שמחון, תושב השכונה, הוא שהצליח יחד עם חברו להשתלט על המחבל הפצוע. שמחון סיפר כי בסביבות השעה 6 וחצי בערב שמע יריות. שמחון, שישב ברכבו, ראה מחבל את המחבל יורה לכל עבר. "התכופפתי מיד ואחרי שסיים המחבל לקצור את האנשים, קפצנו עליו אני ואדם נוסף, נתנו לו מכות אני וחבר שלי דקרנו אותו", סיפר בן שמחון והוסיף כי במקום היו שוטר ושוטרת שנפצעו מן הירי. לדבריו, המשטרה הגיעה מיד עם תחילת האירוע מאחר ותחנת המשטרה נמצאת כמאה מטרים מן המקום.

"לא נשארו למחבל כדורים במחסנית. לכן לא יכולנו להרוג אותו בנשק שלו, אז נתנו לו מכות קשות, קשרנו אותו באזיקון שלקחנו מאחד השוטרים שנפצעו". בן שמחון אמר שהוא רוצה להעביר מסר חד משמעי למחבלים ואמר: "אל תגיעו לשכונת נווה יעקב פה התושבים יותר אכזרים מהמחבלים".

כתבת עתי"ם מוסרת, כי שכונת נוה יעקב, פסגת זאב והגבעה הצרפתית סבלו בעבר מפיגועים ומחדירת מחבלים בשל קרבתן לכפרים ערביים ולאזור קו התפר בבירה. שלוש השכונות ממוקמות צפונית לירושלים סמוכות מאוד לעיר רמאללה, גורם המקל על המחבלים להיכנס לשכונות היהודיות, לבצע פיגוע ולהימלט ללא פגע. במהלך השנה האחרונה נורו יריות לעבר בתי שכונת נווה יעקב ונזרקו בקבוקי תבערה ואבנים.

סמוך לשעה חמש בצהריים נרצחו שני אזרחים ישראליים מהישוב נוקדים במחסום ליד ישובם. אחד מהם הוא אברהם פיש הי"ד בן 64 מנוקדים. פיש עלה לישראל מרוסיה לפני 9 שנים יחד עם אישתו ושתי בנותיו, בהן תמרה ליפשיץ שנפצעה אף היא בפיגוע ונאלצה ללדת בעקבות כך את בתה בחודש השביעי להריונה. נכדתו של פיש נולדה בניתוח קיסרי ומצבה מצויין. בתה של ליפשיץ בת ה   5 נפצעה באורח קל.

כתבנו קובי פינקלר מדווח כי המחבלים פתחו באש ממכונית עוקפת לעבר המכונית שבה נסע פיש שנסעה מכיוון היישוב תקוע לנוקדים, כ-200 מטר צפונית לצומת תקוע.

בשעות הצהרים נפצע מרדכי סטרוק בן 16 מהישוב היהודי בחברון באורח בינוני מפיגוע ירי בדרום הר חברון. המכונית שבה נסע הותקפה ביריות מתוך מכונית עוקפת באיזור חירבת אדירת ליד היישוב כרמל. במכונית התוקפת היו 3 מחבלים. לאחר הירי נסעה נהגת הרכב לישוב כרמל, שם הושיטו לפצוע עזרה ראשונה. הוא אושפז בבית החולים סורוקה בבאר-שבע. רופאי חדר הטראומה ייצבו את מצבו של הנער. הרופאים איבחנו אצלו קליע, שחדר דרך הגב לבית החזה.

אורית סטרוק, אימו של מרדכי אמרה כי "נותני הפקודה לפתוח כבישים לתנועת ערבים נושאים באחריות לפיגועים ולתוצאותיהם". סטרוק הוסיפה כי "הפקודה לפתוח את הכבישים ביש"ע לנסיעת רכבים ערבים היא בלתי חוקית בעליל ודגל שחור מתנוסס מעליה. זו פקודה שמובילה בהכרח לרצח חפים מפשע. הכתובת כתובה על הכביש בדם וכל נותני הפקודה נושאים באחריות לפיגועים ולתוצאותיהם".

גדודי "חללי אל אקצא" של ארגון המחבלים הפתח' הכפוף לערפאת הודיעו בבית לחם כי אנשיהם הם שביצעו את הפיגוע ליד תקוע.

ראש המועצה האזורית בהר חברון צבי בר-חי התראיין בתקשורת, ואמר כי האשראי שנותנים לפלשתינים בחברון הוא משחק בחיי אדם, ולא ניתן להמשיך במדיניות כפי שהיא כעת.

מועצת יש"ע קראה לממשלה להתפכח מהפסקת האש המדומה ולמוטט סוף סוף את הרשות הפלשתינית. "מאז החליטה הממשלה להקל על הלחץ מעל ערפאת ולהפסיק את ההתקפה על ארגוני הטרור ספגנו כ-10 נפגעים, חלקם הרוגים, בפיגועי ירי", נמסר בהודעת מועצת יש"ע.

שר התשתיות אביגדור ליברמן אומר כי הפיגוע הרצחני הערב ליד היישוב נוקדים, בו נרצחו שני ישראלים ונפצעו אם ובתה, "הוא עוד פרק בטבח שמבצעת הרשות הפלשתינית ביהודים בכל רחבי הארץ". השר ליברמן ציין כי "אלו הקוראים להקלות ולמחוות לפלשתינים ובכלל זה לערפאת, לוקחים חלק בשפיכות הדמים ומעודדים את הטרור כנגד ישראלים בכל מקום".
