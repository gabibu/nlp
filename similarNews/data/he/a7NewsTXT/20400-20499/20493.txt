

על רקע הידיעות על ביטול חגיגות ומצעדי ה"עדלידא" בערים אחדות ברחבי הארץ קרא אתמול
מפכ"ל המשטרה רב ניצב שלמה אהרונישקי לציבור לנהוג חיי שיגרה בחג הפורים: "אנחנו עושים את כל מה שאנחנו יודעים, ונמשיך לעשות זאת. אני מקווה שהתושבים ימשיכו בשגרה וימשיכו לחגוג עד כמה שאפשר, תוך כדי גילוי זהירות וערנות, ושייקראו לכוחות הביטחון במידת הצורך. מה שנדרש מאתנו הוא להמשיך את החיים ואת השגרה שלנו", אמר המפכ"ל.

המפכ"ל הוסיף כי חג הפורים הנוכחי מחייב את המשטרה במאמץ מתוגבר. "אנחנו בפריסת שיא של שוטרים, שוטרי מג"ב ומתנדבים. בימים האחרונים קיבלנו תגבור של חיילים כדי לתת ביטחון מקסימלי לתושבים, בעיקר מתוך מטרה שהחג יעבור בשקט. עם ישראל יוכל לחגוג כפי שמגיע לו".

בתוך כך נמסר כי עיריית חדרה מתכוונת לערוך מסיבת פורים מרכזית באולם "ארמון דוד", האולם שבו אירע פיגוע הירי לפני שבועות אחדים, וכן מצעד מרכזי לאורך רחוב הנשיא, שסבל פיגועים רבים בשנה האחרונה.

