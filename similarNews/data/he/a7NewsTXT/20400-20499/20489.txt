

משטרת ישראל מסרה לכלי התקשורת כי אתמול אחר הצהריים תקפו תושביה היהודים של העיר חברון שוטרים, וכי עשו זאת בעוד על פניהם מסיכות פורים. השוטרים טענו כי הגיעו לקסבה של העיר כדי לחלץ משם מתיישב יהודי. לטענתם, הוציאו את האזרח מן המקום מכיוון שנשקפה סכנה לחייו.

לפי גרסת המשטרה, בהגיעם למתחם אברהם אבינו החלו עשרות תושבים יהודיים לתקוף את השוטרים תוך כדי שימוש באלימות קשה. כתוצאה מהאלימות נפצעו שלושה שוטרים. ניידת משטרה ניזוקה, מכשיר קשר נגנב, ואף נעשה ניסיון לחטוף נשק מאחד השוטרים, ניסיון שנכשל. לטענת המשטרה, המתיישבים השליכו עשרות ביצים לעבר שוטרים, ולעבר ניידות ממשטרת מרחב חברון.

בתגובה לטענות אלה אמר דובר היישוב היהודי בחברון נועם ארנון כי "הבלשים התנפלו באלימות על נער והכוהו במכשיר קשר. השוטרים הם שהפעילו אלימות קשה נגד ילדים ותושבים. לא נפצעו שוטרים. זו עלילת דם".

"בזמן שמתיישבי חברון נתונים תחת אש מחבלים יום ולילה, ובזמן שקיים מחסור חמור בשוטרים בכל הארץ, מקצה משטרת חברון כוחות רבים ומיוחדים למצוד שיטתי ופרובוקטיבי של יהודים. הזהרנו מראש את הגורמים האחראיים כי פעילות הבילוש מתסיסה, וכי היא עלולה להביא לפיצוץ", הוסיף ארנון.

בהודעתו נאמר עוד כי תושבי חברון דורשים את השעיית מפקד התחנה, ואת הפסקת ההתעללות של המשטרה במתיישבים.

