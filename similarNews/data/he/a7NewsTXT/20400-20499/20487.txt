

יובל רכלבסקי, הממונה על השכר באוצר, הגיש אתמול לכנסת את דו"ח השכר בשירות הציבורי לשנת 00'. בראש הצועדים במצעד המשכורות הגבוהות עומדת חברת החשמל: עשרת הבכירים בחברה השתכרו בשנה המדוברת 48,647 שקל ברוטו בממוצע לחודש. 280 עובדים נוספים בחברת החשמל השתכרו שכר חודשי ממוצע של 37,235 שקל.

מיד אחרי הבכירים בחברת החשמל ניצבת צמרת בנק ישראל: כל אחד משמונת העובדים הבכירים ביותר בבנק השתכר בממוצע 46,885 שקל ברוטו לחודש, ואילו שכרם הממוצע של 140 עובדים בכירים נוספים הסתכם ב- 37,150 שקל.

רכלבסקי תקף את בכירי הבנק ואמר כי אם בנק ישראל, שהוא הגוף המפקח על הפעילות הכלכלית של המשק, מתנהג כפי שעולה מן הדו"ח "צריך לעשות סדר בבנק ולהבטיח שהסכמי השכר ישונו".
רכלבסקי הסביר, כי הבעיה היא עם ההנהגה המקצועית של בנק ישראל, ולא עם הנגיד דוד קליין, כי הלא התערבותו בשביתה שפרצה בבנק ישראל לפני מספר שבועות, היא שהביאה להתקדמות חלקית בנושא חריגות השכר בבנק.

יצוין כי כשליש מעובדי הבנק המרכזי, האחראי לייצוב כלכלת ישראל, קיבלו תוספת שכר בשנת 01', והדברים יבואו לידי ביטוי רק בדו"ח של השנה הבאה.

עוד נציין כי השכר החודשי הממוצע במשק הסתכם בשנה שבה עוסק הדו"ח ב- 6,790 שקל, ואילו השכר הממוצע של העובדים הכלולים בדו"ח הסתכם ב- 9,410 שקל.

נציין, כי למרות החריגות הבולטות בשכר בחברת החשמל, הן לא נרשמו שם, וגם בבנק ישראל נרשמו מעט חריגות יחסית: כתשע במספר.

בין החברות שחרגו מסכומי השכר שהיה עליהן להעניק לעובדיהן הן התעשייה האווירית, (2,525 חריגות), הרשות לשמירת הטבע והגנים הלאומיים, (175), אוניברסיטת בר אילן, (132), מגן דוד אדום, (91), האקדמיה למוסיקה בירושלים, (89), רשות השידור, (78), רשות הנמלים והרכבות, (64), בית החולים איכילוב, (24) ואוניברסיטת תל אביב, (21).

בתוך כך נודע כי רק 25 רשויות מקומיות נענו לבקשת משרד הפנים להקפיא את שכר העובדים ולא לקבל השנה תוספת שכר בסך 1.6% משכרם. יצוין כי בכירים ממספר רשויות מקומיות תופסים "מקום של כבוד" בדו"ח השכר בשירות הציבורי שפורסם אתמול כמקבלי שכר גבוה, יחסית למשק.



