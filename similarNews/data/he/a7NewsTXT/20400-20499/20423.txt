

גם לאחר שארה"ב הביעה את דאגתה לנוכח השסע ההולך ונפער בחברה הישראלית הבא לידי ביטוי בהפגנות השמאל ובמכתב הסרבנים וגם לאחר שהתברר כי דווקא ערפאת שואב עוצמה ועידוד מפעילות גורמי השמאל הקיצוני, ממשיך השמאל לגנות את המלחמה נגד הטרור. במוצ"ש קיימו תנועות השמאל הקיצוניות הפגנה מול בית רה"מ ומול משרד הביטחון בת"א.

להפגנה מול בית רה"מ הגיע קומץ של כ 150 מפגינים. הם הניפו כרזות בגנות רה"מ ובגנות מדיניות הסיכול הממוקד. בין משתתפי ההפגנה היו ח"כ רן כהן וענת מאור ממרצ. כהן אמר: "מה שצריך לעשות הוא, קודם כל עכשיו לנצל את ההזדמנות הזאת שנקלעה בדרכנו, לכבוד חג הקורבן וחג הפורים, לעשות הפסקת-אש מוחלטת ולא לשמוע לכל הקיצונים והמטורפים שרוצים לחזור למלחמה ולהאריך את זה כמה שאפשר, ולהתחיל משא ומתן מייד".

מול משרד הביטחון הפגינו כמאה אנשים. פרופ' דן יעקובסון מאוניברסיטת תל אביב אמר "אני מזהה את אותה דינמיקה של מלחמת לבנון בהתעוררות הנוכחית".

להד תקשורתי רב זוכות ההפגנות מעוטות המשתתפים של תנועות שמאל קיצוניות וקבוצת הסרבנים. אך השבת פרסם מקומון מעריב "הדף הירוק" רב שיח שהתנהל בין ארבעה קצינים במילואים: סא"ל במיל שגיא שדמי, רס"ן במיל אמנון רובין, סרן אורי פלד ורס"ן במיל רונן ברייר. הקצינים אמרו ברב-שיח כי הסירוב אינו מוסרי ואינו דמוקרטי.

לדברי ברייר יש להוקיע את תופעת הסרבנות. ההליכה לתקשורת, אומר ברייר, הפכה את הענין לתופעה וקבעה נורמה שמי שמסרב הוא מוסרי כביכול ומי שלא אינו כה "אם אני חושב שלא צריך להיות בשטחים אז דווקא כאן בא לידי ביטוי החוסן הדמוקרטי של המדינה. בכך שאני עושה את ההפרדה בין דעותיי, עליהן אני נלחם בחוץ, לבין השירות במילואים. שם אני ממלא את המשימה היכן שצריך, כל עוד זה מה שהרוב הדמוקרטי במדינה החליט", אמר.

פלד אמר "אני ממש לא כועס על הסרבנים", "אני כועס במקרה הזה על התקשורת שהופכת אותם לגיבורי הדור. מדובר בסה"כ בכמה חבר'ה שנגמר להם הכוח לעשות מילואים אז הם מצפים את זה באידיאולוגיה וסיפורים והתקשורת מנפחת את זה".

שדמי ציין כי לדעתו מדובר בבילבול מושגים. לדבריו כשהוא רואה קצין המתראיין בטלוויזיה ובוכה שהוא אינו מוכן לירות בילדים "קצין כזה הייתי מעיף מהגדוד שלי בבעיטה. תעשה הערכת מצב ואל תירה בילדים אם לא צריך ואל תתחבא מאחורי פקודות. במלחמת לבנון היו מה שנקרא אז 'ילדי הארפיגי' שהרימו נגמ"שים באוויר. אתה נלחם נגד אויב שעושה שימוש ציני בילדים וזה חלק מהמלחמה".

שדמי הוסיף כי מפריעה לו העובדה שבפרסום בגליון הקודם של הדף הירוק הובאו דבריהם של סרבנים שבאו בביקורת אל התנועה הקיבוצית שלא נרתמה לתמוך בסרבנותם "מה זה קשור לתנועה הקיבוצית", שאל שדמי "למה צריך לאקט שאתה מגדיר כאישי את הגב של התנועה?"



