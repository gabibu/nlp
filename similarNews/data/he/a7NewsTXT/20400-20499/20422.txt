

"משטרת ישראל תעשה כל שביכולתה על מנת לאפשר לעם ישראל לחגוג את חג הפורים בשלום ובבטחה, ותתפרס בכוחות מתוגברים על מנת להגביר בקרב האזרחים את תחושת הביטחון לה הם זקוקים במיוחד בתקופה זו", כך אמר במוצאי שבת מפכ"ל המשטרה רב-ניצב שלמה אהרונישקי לקראת הערכות המשטרה בחג הפורים.

אלפי שוטרים מהמחוזות, המרחבים, המטה הארצי של המשטרה, שוטרי משמר הגבול, מתנדבי המשמר האזרחי וחיילים יתפרסו בריכוזי אוכלוסיה במרכזי הערים ובאתרי בילוי שונים שיהוו מוקד לאירועי חג הפורים. כמו כן תוגבר האבטחה בתחנות ההסעה, תחנות רכבת והתחנות המרכזיות. יושם דגש על מניעת כניסתם של ערבים שאין בידם אישור לכך לתחומי "ישראל הקטנה" וכן על אכיפת החוק על מסיעים, מעסיקים ומלינים המסייעים למסתננים.

מפכ"ל המשטרה קורא לציבור לגלות במהלך החג ערנות, ולא להסס ולהזעיק את המשטרה באמצעי מוקדי 100, בכל מקרה בו יעלה חשד כלפי אנשים, מכוניות, או חפצים חשודים.

