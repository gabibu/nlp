

ראש ועדת החקירה הצרפתית לבזיזת כספי יהודי צרפת בשואה הגיע לישראל להציג את ממצאי הוועדה. נזכיר כי ועדת מטיאולי מונתה ב- 1997 ע"י ראש ממשלת צרפת דאז, אלאן ג'ופה, לחקירת הפרשה.

פרנסיס לוט, העומד בראש הוועדה, יקיים פגישות עבודה עם היועץ המשפטי לממשלה אליקים רובינשטיין, מזכיר הממשלה גדעון סער, שר המדע, התרבות והספורט מתן וילנאי וסגן שר החוץ מיכאל מלכיאור. האורחים מצרפת יציגו בפני האישים מישראל את ממצאי ועדת החקירה.

סוכנות עתי"ם מציינת כי הוועדה סיימה את עבודתה כבר בשנת 2000. בין המלצותיה: הקמת "קרן הזכרון לשואה" בהיקף 2.5 מליארד פרנק צרפתי, מזה 1.4 מליארד פרנק שמקורם בממשלת צרפת. הקרן אמורה לשקף את היקף הגזל של נכסים וכספים של יהודים בתקופת השואה בצרפת. נשיאת הקרן היא סימון וויל, שרת המדינה של צרפת בעבר.

ועדת מטיאולי החליטה גם להקים את "הועדה לפיצויים עבור קורבנות הגזל", אליה יוכלו יהודים לפנות בבקשה לפיצויים עבור נכסים, כספים ואפילו יצירות אומנות שנגזלו מהם בשואה. עד היום פנו לוועדה כעשרת אלפים מבקשי פיצויים. הועדה העבירה עד היום לממשלת צרפת 2000 המלצות לפיצוי.
