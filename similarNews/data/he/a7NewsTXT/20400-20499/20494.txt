

ל-1000 ילדי עמותת "קו לחיים" שהגיעו אתמול לגני התערוכה בתל אביב חיכתה חגיגה אמיתית. הילדים, הסובלים ממחלות קשות, וביניהן שיתוק מוחין, ניוון שרירים וסרטן, הגיעו ב-15 אוטובוסים שהביאו אותם (בהתנדבות !) מכל קצות הארץ למסיבת פורים "בסגנון הג'ונגל". מארגני המסיבה, מעצבי התפאורה ומפעילי סדנאות האיפור, הבלונים ומלאכת היד היו חיילים מבה"ד 6, בסיס התחזוקה בצריפין.

"זה היה מחזה מרהיב", סיפרה זיוה טיקוצקי, דוברת הארגון, "לראות חייל גיבור עם הנשק, מחזיק בידו של ילד קטן". חלק מהילדים הגיעו לחגיגה באמבולנסים מבתי החולים שבהם הם מאושפזים, והמתנדבים והחיילים סייעו להם, שרו אתם, רקדו אתם, ואיפרו אותם.

גם אומנים לא ויתרו על ההשתתפות במבצע השמח הזה, ודוד דאור, להקת "אוף שימחעס" וכוכבי ערוץ הילדים הופיעו מול הקהל השמח והחוגג.

שנים רבות משתף צה"ל פעולה עם עמותת קו לחיים, שיתוף ששני הצדדים מרוצים ממנו. טיקוצקי ציטטה אחד ממפקדי הבסיסים, שאמר לה: "אחרי המסיבות המשותפות שאנו עורכים פוחתות בעיות המשמעת בבסיס שלי בעשרות אחוזים. אני צריך להודות לכם".

טיקוצקי ציינה עוד כי בעקבות הפעילות המשותפת של שני הגופים ניאות צה"ל לגייס לשורותיו נערים המרותקים לכיסאות גלגלים, ולאפשר להם להשתלב בעבודה מול מחשב, ובתפקידים אחדים, שהם יכולים למלא.



