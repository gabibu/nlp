

יאסר ערפאת נקלע למצוקה כספית, ולכן הוא מתקשה לשלם משכורות לעובדיו, כך פורסם אתמול באתר walla. ברצועת עזה לא שולמו המשכורות לפקידי הרש"פ בתפקידים האזרחיים במשך תקופה ארוכה, והתשלומים הועברו רק לפני חודש. לפני ימים אחדים שולמו משכורות לאנשי המנגנונים המזוינים של הרשות, וזאת לאחר שברגע האחרון הצליח ערפאת לגייס את הכסף.

ממידע שהגיע לאחרונה למערכת הביטחון בישראל עולה כי אנשי עסקים פלשתינים נוקטים מהלכים להוצאת הונם מתחומי הרש"פ. אישים אחדים, מהעשירים ביותר ביש"ע כבר החלו בפעולות בכיוון זה, וזאת על רקע חששם מהתמוטטותה של הרשות, ומכך שצה"ל יכבוש מחדש את שטחי יש"ע.

בחודשים האחרונים כבר העביר אחד מבעלי ההון הגדולים ברשות את מרכז פעילותו העסקית לקהיר.
בתוך כך הודיע באחרונה הבנק האיסלמי לערפאת כי הכספים בקרנות שיזמו מדינות ערב לסיוע לרשות על רקע האינתיפאדה אזלו.

יצוין כי אחת הסיבות המרכזיות לרצונו של ערפאת בהסרת המצור הישראלי מעל לשכתו ברמאללה נעוצה ברצונו לצאת לוועידת מדינות ערב בביירות בחודש הבא, בין השאר כדי לחדש את גיוס התרומות, כך שיוכל להמשיך לשלם את המשכורות, בעיקר לאוחזים בנשק, עושי דברו, שממשיכים לפגע באזרחים ישראלים.



