

ראש ממשלת הודו, אטאל ביהארי ואז'פאייה, הביע בשבת את תמיכתה של ממשלתו במערכה הצבאית האמריקנית באפגניסטן, וקרא ל"סיומה המהיר והמוצלח".

"הודו תומכת במערכה הנוכחית נגד תשתית הטרור באפגניסטן", אמר ואז'פאייה בנאום בעצרת הכללית של האו"ם. "אנו מקוים שהיא תגיע לסיום מוצלח ומהיר".

הוא הוסיף שבעיותיה של אפגניסטן יכולות לבוא לקיצן רק בעזרת הקמת ממשלה מקומית נטראלית, המייצגת את כל הנטיות הפוליטיות.

בתור שכנה של אפגניסטן, אמר ואז'פאייה שהודו יכולה למלא "תפקיד מועיל" בתהליך הקמת ממשלה חדשה בקאבול.

ואז'פאייה הוסיף שהפיגועים של ה-11 בספטמבר בארה"ב היו קריאת התעוררות לשאר העולם, ואזהרה שאף מדינה לא יכולה להימלט מפעולות הטרור. הוא אמר שרק פעולה גלובלית יכולה לנצח את התופעה הזו.


