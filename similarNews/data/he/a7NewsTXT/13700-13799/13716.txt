

הנהגת מיליציית טליבן, הזקוקה נואשות לכספים, מרוקנת כנראה את מאגרי הסמים שלה, ומעבירה אותם למכירה במדינות המערב, כך אמרו אתמול בכירים ברשויות האוצר והמכס באיטליה, ודבריהם צוטטו ביומון "לה רפובליקה".

"עד לזמן האחרון, כלומר עד ל-11 בספטמבר, הנוהג היה לשלוח מאפגניסטן חבילות קטנות, של לא יותר מ-3 עד 3.5 קילוגרם סמים. היום נשלחות החבילות גדולות בהרבה. מי ששולח אותן מעוניין למכור מהר, ולקבל תשלום במזומן. הדבר מרמז על כך שבגלל מחסור בכסף הטליבן מרוקנים את מחסני הסמים שלהם", אמר בכיר מרשות האוצר והמכס באיטליה, והוסיף כי "מכיוון שהקשר בין המבריחים לטרוריסטים הדוק יותר כיום, מחיר ההובלה הוכפל, ועלה מ-250 ל-500 אירו לקילוגרם".

בכיר איטלקי נוסף אמר כי רשויות המכס באיטליה "מנהלות מלחמה חשאית נגד זרימת הכספים המממנים את הטרור או את המדינות התומכות בטרור". הבכיר ציין כי תפיסת משלוח הרואין במשקל 50 קילוגרם על הגבול בין איטליה לאוסטריה "היה מבצע שפגע בכספי טליבן וברשתות המימון שלו".
