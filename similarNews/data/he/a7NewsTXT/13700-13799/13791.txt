

שרונה נטף, בת 14, שנפצעה קשה בראשה בפיגוע בצומת הגבעה הצרפתית בירושלים לפני שבוע, שוחררה היום לביתה.

שרונה נפצעה באורח קשה מאוד בראשה מירי מחבל לעבר אוטובוס קו 25 בצומת הגבעה הצרפתית בירושלים. שרונה, הלומדת בבית ספר "בית שולמית" בשכונת נוה יעקב, עשתה דרכה באוטובוס לביתה יחד עם מספר חברות לספסל הלימודים שחלקן נפצעו בפיגוע. שושי בן-ישי, תלמידה בבית הספר, נרצחה. כן נרצח הנער מני רגב. בפיגוע נפצעו עשרות.

שרונה נטף אושפזה בבית החולים הדסה עין כרם בירושלים ומצבה הוגדר קשה. במהלך השבוע חל שיפור ניכר במצבה וביום א' הוחלט לשחררה לביתה.

במהלך השבוע חל שיפור קל במצבו של הצנפה בקלה, שנפצע גם הוא בפיגוע באורח קשה. בקלה נפצע בחזה ומאז הוא מונשם ומורדם. הוא מאושפז ביחידה לטיפול נמרץ בבית החולים הדסה עין כרם ומצבו מוגדר קשה.


