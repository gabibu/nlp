

בית משפט השלום בבאר שבע האריך בחמישה ימים את מעצרו של אנדי הר, צעיר יהודי ישראלי שהודה כי הוא שהצית ספרי תורה, קרע חומשים, סדורים וספרי הלכה, וכתב סיסמאות נאצה בבית כנסת בעיר.

כתבנו בדרום משה פריאל מדווח כי הצעיר תושב מדרשת שדה בוקר נעצר ביום שישי מספר שעות לאחר גילוי האירוע לאחר שמפקד משטרת באר שבע ניצב משנה יצחק אהרונוביץ' הורה לטפל בעניין במהירות. בחקירתו אמר הצעיר כי חילל את בית הכנסת ממניעים אידאולוגיים.

כתבנו מציין כי הצעיר הוליך את חוקריו אל גינת ביתו שם טמן ספר תורה עתיק שמקורו בסוריה. שופט בית משפט השלום הורה לשלוח את הצעיר לבדיקה פסיכיאטרית.

