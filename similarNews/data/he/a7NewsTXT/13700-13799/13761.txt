

נשיא מצרים חוסני מובארק, קרא בשבת לישראל לשקול מחדש את מדיניותה, והצהיר כי הפלשתינים "לא יכנעו אלא ימשיכו להילחם בכיבוש".

"אני מייעץ בכנות לישראל לשקול את מדיניותה שאינה עושה טוב לאיש, גם לא לעם הישראלי, המקווה כמו כל עם אחר לחיות חיים בטוחים ויציבים", אמר מובארק בנאום שנשא בישיבת הפתיחה של מושב החורף בפרלמנט המצרי.

לדברי נשיא מצרים, בטחונם של הישראלים לא יתממש "בעזרת המדיניות הנוכחית של ישראל המונעת מעצם התפיסה הלא מוצדקת לפיה זכויותיה עולות על אלה של הערבים, וביכולתה לאכוף את רצונה על העם הפלשתיני".

"העם הפלשתיני לא ייכנע. הוא ימשיך להילחם, להתנגד, ולא יקבל כל ניסיון ישראלי לההחיל ריבונות (ישראלית) על החלק הערבי של ירושלים ועל המקומות הקדושים למוסלמים ולנוצרים", הטעים מובארק.

עוד אמר נשיא מצרים כי "עדיף יהיה לישראל לסגת מרמת הגולן ומהאיזור שעדיין כבוש בדרום לבנון" (חוות שבעא).

מובארק ציין כי הוא ממשיך לקיים מגעים עם מנהיגי המדינות באיזור ובעולם כדי להחיות את תהליך השלום, והביע תקווה שמגעים אלה יביאו "לתוצאות מעשיות בשבועות הקרובים".




