

צביקה סלונים, מנהל "מדרשת קדומים", ומראשוני "גוש אמונים", שלח בימים האחרונים מכתב לוותיקי גוש אמונים.

במכתב כתב בין השאר: "הכל נראה קשה ולא טוב. הרבה דם נשפך. יותר מדי. חייבים 'לפתוח חלון הזדמנות' להצלת המדינה. למה לא נתכנס ונודיע על הקמת תנועה ועל החתמה המונית תחת הכותרת "אשנ"ב" - אריק שרון נתניהו בנימין".

לדברי סלונים ביומן הצהרים של ערוץ 7, המצב חמור ביותר, וצריך להפסיק את הולכתה של הממשלה בנתיב הטעות של פרס, הגורר גם את שרון.

סלונים אמר כי יוזמתו נועדה ליצור לחץ מהשטח לגרום לכך שפרס יוצא מהממשלה, ובנימין נתניהו ייכנס אליה. לדבריו, שרון מנהל את המדינה בביטחון ובשיקול דעת שכמותם לא נראו בישראל כבר שנים, וכישורי ההסברה של נתניהו הם מעולים. אפשר להוציא את פרס, ולהכניס את נתניהו כשר בכיר בממשלת שרון, ולשם כך צריך ליצור לחץ מלמטה, כדי ששניהם יפסיקו להתחשב בשיקולים פוליטיים, ויתגייסו להצלת המדינה, ולהפסקת שפיכות הדמים.

סלונים הוסיף כי כל נסיונות הגישוש בעניין זה באמצעות מקורבים לא הועילו, ולכן הוא פונה להפעלת כוחו של גוש אמונים, שכבר הוכיח בעבר את יכולותיו.

