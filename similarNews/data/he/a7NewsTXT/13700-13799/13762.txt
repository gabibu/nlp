

מוחמד רעאד, מנהיג הגוש הפרלמנטרי של החיזבאללה בלבנון, אמר בשבת כי הארגון לא "יתן מתנה" לראש הממשלה אריאל שרון, ולא יחשוף מידע על גורל חיילי צה"ל שנחטפו לפני יותר משנה.

"לא נאמר דבר. לא ניתן 'מתנה' של מידע על גורל החיילים, בין אם לשרון או לכל אדם אחר", אמר רעאד.

צה"ל הודיע באחרונה כי שלושת החיילים שנחטפו על ידי חיזבאללה באוקטובר 2000, נהרגו.

המפלגה הקיצונית הלבנונית הודיעה כי "לא ניפול בפח שהניחה ישראל", ודוברה הוסיף ואמר כי הוא רואה את הודעת ישראל כניסיון לסחוט מידע על גורל החיילים.

מאז נחטפו, סירבו ראשי המפלגה השיעית הלבנונית למסור כל מידע על גורל החיילים כדי שיוכלו לנצלם כקלפי מיקוח תמורת אסירים ערביים, בעיקר לבנוניים, המוחזקים בישראל.


