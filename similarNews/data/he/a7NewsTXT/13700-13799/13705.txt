

סקר שפרסם אתמול מכון שווקים "פנורמה", בראשות יוסי ודנה, מעיד על כך שמערכת המשפט אינה זוכה לאמון רב בציבור. מממצאי הסקר עולה כי כשליש מאזרחי המדינה סבורים שהשופטים בבתי המשפט בארץ אינם הגונים ואינם ישרים.

למעלה ממחצית מאזרחי המדינה, 58%, סבורים שבהחלטות בית המשפט העליון ובפסקי הדין שלו מעורבים שיקולים פוליטיים. רוב גדול בציבור, 70.6%, סבורים כי במינוי שופטים חדשים מעורבים שיקולים פוליטיים.

עם פעולות המאבק על טוהר המידות ועל ניהול משפט צדק נמנית גם עתירתו של נועם פדרמן לבית המשפט העליון. בעתירתו ביקש פדרמן מבית המשפט לפסול את השתתפותו של אהרון ברק בישיבה הקרובה, שבה תידון מועמדותו של השופט בועז אוקון לבית המשפט המחוזי.

לטענת פדרמן, בין אהרון ברק לבועז אוקון יש יחסים אישיים, החורגים מהמסגרת המקצועית. ראיה לכך היא שאוקון ערך את הספר "כבודו", הביוגרפיה של אהרון ברק, בלא שקיבל כל תמורה בעבור עבודתו. פדרמן טען כי גם אם אין בכך איסור מהותי הרי שבעיה של מראית עין יש בכך.

השופטים תיאודור אור, אליהו מצא ואליעזר ריבלין דחו את העתירה. בפסיקה קבעו כי "נשיא בית
המשפט העליון עמד על כישוריו המשפטיים של השופט אוקון, וכי ההיכרות בין השניים היא על רקע מקצועי. לפיכך אין לפסול את ברק מלדון בקידומו של אוקון".

בצאתו מבית המשפט לאחר הקראת פסק הדין אמר נועם פדרמן כי הוא אינו מופתע: " השופט ברק שולט ביד רמה, וכל מי שמעיז לצייץ נגדו מיד מועמד על מקומו", אמר. השופטים בחרו לדבריו להתעלם מהטענות הענייניות שהועלו בעתירה, וזאת בהחלטתם כי עריכת ביוגרפיה היא בגדר של יחסים מקצועיים שבין שופטים.

פדרמן אמר כי לדעתו עריכת ביוגרפיה אישית היא עניין פרטי, ולכן אין הוא רואה כאן "יחסים מקצועיים" גרידא, כקביעת השופטים.
