

שרת החינוך לימור לבנת אמרה במוצאי שבת כי ראש הממשלה אריאל שרון לא עמד בהבטחותיו לבוחר בעניין החינוך. כמו כן אמרה, כי שר האוצר סילבן שלום "חושב שהוא יכול לנהל את משרד החינוך באמצעים שהם לא מקובלים".

בתוכנית "פגוש את העיתונות" עם שלי יחימוביץ' הוצגו בפני שרת החינוך שמונה הבטחות שנתן ראש הממשלה במהלך מערכת הבחירות. לבנת הודתה כי כל ההבטחות הללו לא קויימו.

בין ההבטחות שמנתה המראיינת היו יום לימודים ארוך, ישום חוק חינוך חובה חינם בבתי הספר ולגילאים 3-4, החזרת תוכנית "מחשב לכל ילד" והגדלת תקציב הסיוע לתלמידים עולים.

"לראש הממשלה יש עוד הזדמנות לתקן את זה ולקיים את ההתחייבות הזו... עדיין יש הזדמנות לקראת קריאה שנייה ושלישית לתקן את אותו דבר שנכפה על משרד החינוך בקיצוץ של כמעט חצי מיליארד שקלים", השיבה השרה לבנת לשאלה.

על משכורות המורים אמרה: "זו חרפה גדולה מאוד. בעיקר המורים המתחילים והצעירים משתכרים שכר שהוא פשוט אבסורדי לחלוטין. לפני חודשיים הגשתי תוכנית לקבינט הכלכלי-חברתי, תוכנית מפורטת להעלאת שכר המורים המתחילים, לצערי שר האוצר כעס מאוד על כך. הוא התנגד לכך בתוקף. דווקא ראש הממשלה ראה בכך חיוב רב מאוד וקבע שאנחנו צריכים להביא לו תוכנית מפורטת, וזה ידון בהמשך".

