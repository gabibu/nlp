

אמש סערו הרוחות בעקבות הריסת פארק שעשועים שילדי תל רומיידה בנו לעצמם, על-ידי המנהל האזרחי.

התושבים היהודיים הגרים בשכונת תל רומיידה שבחברון, גרים במתחם מצומצם ביותר. עשרות הילדים שם גילו יוזמה, ובנו לעצמם פארק שעשועים שכלל מספר מתקני שעשועים, שתי סוכות, ערסלים, ומלונה לכלבים.

תמר יהל, כתבת ערוץ 7, מדווחת כי ביום חמישי הודיע קצין מהמנהל האזרחי לתושבים כי המתקנים שהילדים משחקים בהם, הם חריגת בנייה, והגיע עם צוות כדי להרוס אותם.

אמש הגיע קצין מהמנהל האזרחי כדי לוודא שגן השעשועים לא נבנה מחדש ע"י הילדים.

היום פורסמה ידיעה בכלי תקשורת אחדים ולפיה הוכה קצין צה"ל על-ידי מתיישבים שגידפו אותו והשליכו עליו ביצים.

תושבת חברון אורית סטרוק אמרה לכתבתנו כי עיתונאים מסוימים סילפו את העובדות. לדבריה, הקצין לא הוכה ולא נזרקו לעברו ביצים. סטרוק אמרה כי ילדים אחדים התבטאו בחריפות נגד הקצין מתוך כאבם על הרס המתקנים.

