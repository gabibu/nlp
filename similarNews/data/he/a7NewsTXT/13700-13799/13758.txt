

שר החוץ שמעון פרס הזהיר את הפלשתינים מהודעה חד-צדדית על הקמת מדינה "ללא גבולות מוגדרים", זוהי "טעות" שלא תפתור שום בעיה, כך אמר פרס במהלך ראיון לרדיו השוודי.

"זה כמו להכריז על מדינה ללא גבולות, וללא שטח מוגדר", אמר פרס בראיון שהוקלט ביום חמישי במהלך ביקור בווייסטראס (מרכז), בה מתקיים קונגרס הסוציאל-דמוקרטים השוודים, וששודר בשבת.

"אני סבור שהטוב ביותר הוא להגיע להסכם", אמר. "הודעה על הקמת מדינה לא מגדירה גבולות מוסכמים. הודעה היא הודעה, היא לא פותרת את הבעיות האחרות הנמצאות על שולחן הדיונים", הוסיף.

"אני לא תומך בפעולות חד-צדדיות מצידה של ישראל, אני לא תומך בפעולות חד-צדדיות מצד הפלשתינים, אני חושב שזו טעות של שני הצדדים", הדגיש פרס.

הוא ציין שהוא דן עם אחמד קרייע, יו"ר המועצה המחוקקת הפלשתינית, באפשרות להכריז קודם כל על מדינה פלשתינית, כדי לחדש את שיחות השלום.

פרס ציין שזהו "רעיון מעניין" שהוא "לא דוחה על הסף", אבל הוסיף שהוא מפקפק אם ראש הממשלה אריאל שרון תומך בו. "אני מקוה ששרון ישדר על אותו גל, אבל אינני בטוח בכך", אמר.

הוא סירב למסור פרטים על תוכנית השלום שהוא אמור להגיש בשבת בערב לשרון. מקורביו מסרו שהוא צופה הקמת מדינה פלשתינית בשלבים, כאשר השלב הראשון ברצועת עזה, ופירוק 19 התנחלויות בשטח זה.
