

שתי פצצות מרגמה נורו לפנות בוקר לעבר מסוף רפיח בגבול ישראל-מצרים. כמו כן, בוצע ירי לעבר מוצב צה"ל סמוך לנווה דקלים ולעבר כוח צה"ל שנע באזור. לא היו נפגעים. חיילי צה"ל השיבו באש לעבר מקורות הירי.

הבוקר פוצצו חבלנים חפץ חשוד בכביש עוקף חוסאן סמוך לעיר בית"ר עילית. כתבנו קובי פינקלר מדווח, כי בצה"ל סבורים כי מדובר בפגז מרגמה בקוטר מאה ועשרים מילימטר.

שוטר משמר הגבול וישראלית נפצעו במוצאי שבת באורח קל בשני אירועים נפרדים של רגימת כלי הרכב בידי ערבים. האשה הותקפה בכביש עוקף חוסן באזור ביתר עילית ונפצעה פצעים קלים מאוד וטופלה בשטח על ידי צוות רפואי. השוטר הותקף וליד בסיס משמר הגבול בשדמה באזור בית לחם. הוא נפצע באורח קל ופונה לקבלת טיפול רפואי בבית חולים.

במוצאי שבת הותר לפרסום דבר מעצרם של שלושה פעילי טרור ערבים בכפר צרה, כ-6 ק"מ ממערב לשכם, בפעולת צה"ל ביום חמישי בלילה. זרועות הבטחון בישראל מייחסים לשלושה השתתפות בפיגועים רבים בגזרת שכם. הכפר צרה נמצא בשטחB בשליטה בטחונית ישראלית, ופעלו בו באותו לילה כוחות שריון, חי"ר וכוחות מיוחדים.

גולת הכותרת באזור יש"ע היתה פעולת צה"ל בכפר עראקה בשטח A שבשליטה פלשתינית מלאה, מערבית לג'נין. כח צה"ל שהורכב מכוחות שריון, חי"ר, הנדסה ויחידות מיוחדות הרס במהלך המבצע את ביתו של המחבל שביצע את פיגוע הירי בעפולה ב-4 באוקטובר בו נהרגו שני אזרחים וחיילת.
עקבות רוצחיה של הדס אבוטבול הובילו, לדברי גורמי בטחון, לכפר צרה, אך זהות הרוצחים טרם ידועה. שניים עשר ערבים נעצרו במהלך הפעולה בעראקה בתקוה שיוכלו להוסיף משהו בחקירת הרצח, אך העצורים שוחררו זמן קצר לאחר שהתברר כי אין להם קשר לרצח הדס אבוטבול או לכל פעילות חבלנית אחרת באזור ג'נין באחרונה.

במוצאי שבת פתחו מחבלים באש לעבר בסיס מג"ב ליד בית לחם. בשבת אחר הצהריים הופעל מטען חבלה נגד ג'יפ של משמר הגבול ליד ג'נין. בליל שבת נורתה אש לעבר עמדת משמר הגבול ליד העיר בית לחם. איש לא נפגע והושבה אש לעבר מקורות הירי.

הפעילות ברצועת עזה היתה משמעותית הרבה יותר. בשבת אחר הצהריים נורתה אש על עמדת צה"ל ליד נצרים. מוקדם יותר ניסה מחבל ערבי להניח מטען חבלה ליד היישוב נווה דקלים שבגוש קטיף, בזמן שבני נוער ישראלים עברו בסמוך. המטען התפוצץ בידיו של המחבל, והוא פונה במצב בינוני לבית חולים.

לפני כן נורו שני רימונים נגד טנקים על מוצב צה"ל סמוך ליישוב גדיד, ונפתחה אש על כח צה"ל במרכז גוש קטיף ועל מוצב צה"ל על גבול ישראל-מצרים, סמוך לרפיח.

בליל שבת זרקו ערבים לא פחות מ-34 רימונים על מוצב צה"ל על יד גבול ישראל-מצרים. לפני כן, נורו שתי פצצות מרגמה שנפלו מצפון לרצועת עזה.

בליל שבת ירו המחבלים עוד פצצת מרגמה לעבר יישוב במרכז גוש קטיף ונורו יריות על מוצב צה"ל ליד נווה דקלים ובגבול ישראל-מצרים.

