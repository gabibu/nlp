

שר התקשורת ראובן ריבלין קיבל אתמול את המלצת יו"ר המועצה לכבלים וללוויין עו"ד דורית ענבר לאפשר את המשך שידורי תחנת הטלוויזיה של קטאר "אל ג'זירה".

בהמלצתה הבהירה ענבר כי מאחר שישנם ערוצים נוספים ממדינות ערב הנקלטים בישראל, ערוצים שהתכנים שבהם אינם שונים שוני מהותי מהתכנים ב"אל ג'זירה", ומשום שניתן לצפות בתחנה זו באמצעות צלחת לוויין פשוטה, או באינטרנט, אין טעם לאסור על שידור הערוץ.

החלטה זו תואמת את המלצתו של איתמר מרכוס, מנכ"ל הארגון "מבט לתקשורת הפלשתינית". בשיחה בערוץ 7 אמר גם הוא כי זו תהיה טעות לאסור על שידור הערוץ.

מרכוס אמר כי זוהי תחנה ייחודית בעולם הערבי. יחסית היא חופשית יותר, ומתקיימים בה אפילו דיונים שבהם נשמעת גם ביקורת. עם זאת, עיקר חשיבותה,

לדבריו, היא בכך שהיא משמשת חלון שדרכו אפשר להביט במתרחש בעולם הערבי, וללמוד על אודותיו. "דרך חלון זה צפינו בכל מה שקרה בשנה האחרונה", אמר, והוסיף כי פגיעה בשידוריה תהיה פגיעה במדינת ישראל דווקא. עו"ד ענבר אמרה כי לא התקבלה פנייה ממערכת הביטחון בעניין שידורי תחנה זו.
