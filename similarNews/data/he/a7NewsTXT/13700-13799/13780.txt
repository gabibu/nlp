

סין, המעצמה הכלכלית התשיעית במספר בעולם, התקבלה בשבת בדוחא באופן רשמי כחברה בארגון הסחר העולמי, בתמיכתן של כל 142 המדינות החברות, המתכנסות לוועידה הרביעית בדרג שרים של הארגון בדוחא.

קבלתה של סין לוותה במחיאות כפיים סוערות של השרים.

השר הסיני לסחר חוץ ולשיתוף פעולה כלכלי, שי גוואנגשנג, הבטיח שארצו "תכבד את חוקי ארגון הסחר העולמי", ותתנהג בהתאם ל"חובותיה ותתחשב בזכויותיה".

הפרלמנט הסיני צריך עוד לאשרר את הסכמי הקבלה. 30 יום אחרי הגשת המסמכים המאושררים לארגון הסחר העולמי, תהפוך סין לחברה מלאה.

המדינות החברות הגיעו בחודש ספטמבר בז'נבה להסכמה על התנאים שיאפשרו לסין להצטרף לארגון הסחר, אחרי 15 שנות דיונים מפרכים.

ביום ראשון, במהלך טקס בוועידת דוחא, יחתום השר הסיני על המסמכים הרבים, הכוללים את התחייבויותיה של ארצו בשטח חילופי הסחורות.

טאיוואן אמורה גם היא להתקבל באותה צורה ביום ראשון לארגון הסחר העולמי בדוחא, תחת השם "סין טייפה".

הסכם מוקדם שהתקבל ב-1992 על ידי המדינות החברות צפה אז שטאיוואן תתקבל כחברה בארגון רק בעקבות קבלתה של סין.

היישום בשלבים של הסכמי ההצטרפות של סין אמור לפתוח את השוק הסיני הענקי, המונה כ-1.3 מיליארד צרכנים, בפני מוצרים ושרותים ממדינות אחרות חברות, ואת השווקים הבינלאומיים לסחורותיה שמחיריהם מאוד תחרותיים.

מנכ"ל ארגון הסחר העולמי, מאייק מור, ומנהיגים רבים של מדינות חברות קיבלו בברכה את כניסתה של פקין, וכינו אותה כ"אירוע היסטורי", וצעד חשוב להגדלת היקפו העולמי של הארגון.


