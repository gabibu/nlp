

ראש הממשלה אריאל שרון נפגש במוצאי שבת בחוות השקמים עם שר החוץ שמעון פרס לקראת יציאתו של פרס במוצאי השבת לארה"ב.

פרס ושרון דנו בתכניתו המדינית של פרס, הכוללת ככל הנראה הכרה של ישראל במדינה פלשתינית בתנאים מסויימים, וכן במסרים שפרס יעביר במסעו בארה"ב, ביחוד בפגישתו ביום ראשון עם שר החוץ של ארה"ב קולין פאוול.

פרס ידון עם פאוול ברעיונות לפתרון הסכסוך הישראלי-הערבי, ופאוול עשוי להציג בפני פרס את עיקרי נאומו בעצרת האו"ם, שכוללת בין היתר הקמת מדינה פלשתינית ממערב לירדן לצד מדינת ישראל.
קודם להופעתו באו"ם ביום חמישי ישתתף פרס בכנס הפדרציות היהודיות בוושינגטון. כמו כן, ייפגש פרס בניו יורק עם שורה ארוכה של שרי חוץ שיגיעו לעצרת האו"ם. ככל הנראה יפגוש פרס גם את יאסר ערפאת, המשתתף גם הוא בעצרת.

