

ד"ר חיים בוזגלו ודינה בוזגלו, הוריו של החייל זאב בוזגלו ז"ל, שנהרג בתאונת אימונים בבסיס ברמת הגולן, עתרו היום לבג"צ בדרישה להעביר מתפקיד את פרופ' יהודה היס, העומד בראש המכון הפתולוגי באבו כביר. השניים מבקשים מבג"צ שיורה על העמדתו לדין של פרופ' היס.

החייל זאב בוזגלו ז"ל נהרג בתאונת אימונים ב-15 אפריל 1997. גופתו הועברה למכון לרפואה משפטית באבו כביר. שם, לדברי ההורים, "התאמנו" עובדי המכון על הגופה, הוציאו ממנה קרניות עיניים ותלשו ממנה פיסות עור. ההורים טוענים בעתירה כי המעשים נעשו בהסכמתו ובאחריותו של פרופ' יהודה היס.

מהעתירה עולה, כי ההורים פנו לפרקליטות הצבאית וזו העבירה את הטיפול בפרשה ליחידה לחקירת פשעים בינלאומים במשטרה. היחידה חקרה באזהרה את הפרופ' היס ולאחר שלושה חודשים המליצה לפרקליטות להגיש כתב אישום נגד פרופ' היס. ההורים טוענים בעתירתם כי חלפו כשנתיים וחצי מאז ההמלצה אך פרופ' היס לא הועמד מאז לדין.

עוד מציינים ההורים בעתירה, כי בעקבות תחקיר בעיתון "ידיעות אחרונות", שהצביע על אי סדרים במכון לרפואה משפטית, הוקמה ועדה בראשות השופט אריה סגלסון. הועדה, כך נטען, מצאה אי סדרים במכון וגילתה כי איברים הוצאו מגופות ונעשה בהם סחר בלי הסכמת המשפחות ובלי ידיעתן.

לדברי העותרים הועדה קבעה שפרופ' היס נכשל בהנהלת המכון לרפואה משפטית.

את העתירה הגישה עורכת הדין ניצנה דרשן לייטנר, שטוענת בעתירה כי די ביסורים שעברו ההורים עד כה וכי יש להעמיד לדין את פרופ' היס ולהשעותו מתפקידו.

לפני כמה ימים הורה היועץ המשפטי לממשלה, אליקים רובינשטיין, למשטרה לפתוח בחקירה על אי סדרים במכון לרפואה משפטית באבו כביר. הוראתו של אליקים רובינשטיין אינה קשורה לעתירה משפחת בוזגלו.


