

סין, המעצמה הכלכלית התשיעית במספר בעולם, התקבלה בשבת בדוחא באופן רשמי כחברה בארגון הסחר העולמי, בתמיכתן של כל 142 המדינות החברות, המתכנסות לוועידה הרביעית בדרג שרים של הארגון בדוחא.

השר הסיני לסחר חוץ ולשיתוף פעולה כלכלי, שי גוואנגשנג, הבטיח שארצו "תכבד את חוקי ארגון הסחר העולמי", ותתנהג בהתאם ל"חובותיה ותתחשב בזכויותיה".

הפרלמנט הסיני צריך עוד לאשרר את הסכמי הקבלה. 30 יום אחרי הגשת המסמכים המאושררים לארגון הסחר העולמי, תהפוך סין לחברה מלאה. המדינות החברות הגיעו בחודש ספטמבר בז'נבה להסכמה על התנאים שיאפשרו לסין להצטרף לארגון הסחר, אחרי 15 שנות דיונים מפרכים.

טאיוואן אמורה גם היא להתקבל באותה צורה ביום ראשון לארגון הסחר העולמי בדוחא, תחת השם "סין טייפה".
