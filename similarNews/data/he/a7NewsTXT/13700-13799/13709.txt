

אתמול קיימו התעשיינים מסיבת עיתונאים בתל אביב במטרה לשתף את הכתבים הכלכליים במצבו החמור של המשק.

עודד טירה, נשיא התאחדות התעשיינים, הציג תחזית כלכלית קודרת לשנת 2002 . לדעת ההתאחדות, מכת האבטלה במשק עומדת להחמיר, ולמעגל המובטלים יתווספו כ 40 אלף מובטלים. בתחומים רבים, כגון ביצוא הסחורות והשירותים, בתוצר לנפש ובהשקעה גולמית מקומית, צפויה ירידה. טירה צופה כי יהיה גידול בצריכה הבטחונית והציבורית, כלומר בתחום השכר לעובדי המגזר הציבורי, ובתקציבי הממשלה והכנסת.

"אנחנו עומדים על סף אסון כלכלי חברתי", הזהיר טירה, והציע תכנית לשיפור המצב, ובה ארבעה סעיפים: הצעתו הראשונה היא כי יוכרז שקט תעשייתי מוחלט במשק, ומשמעותו תהיה לאסור על קיום שביתות ופיטורין במגזר הציבורי בתקופת המשבר.

ההצעה השנייה היא להקפיא הקפאה מוחלטת את כל "עלויות הייצור" שבשליטת הממשלה והרשויות, כגון מסים, ארנונה, ובעיקר שכר.

השלישית היא לחזק חיזוק ניכר את הייצור בארץ, ולפעול לעידוד תושבי מדינת ישראל לרכוש מוצרי "כחול לבן". לדבריו, יש לעודד תשומות מקומיות בפרויקטים לאומיים. טירה הוסיף שמדינת ישראל אינה צריכה לספק עבודה לאנשים מבחוץ. "יש לנו מספיק דורשי עבודה משלנו", אמר.
בסעיף הרביעי מציע טירה כי נגיד בנק ישראל יפחית את הריבית הפחתה ניכרת.

לטענת התעשיינים רק אם יקבל האוצר את התכנית ייחלץ המשק ממצבו הקשה. טירה גם התייחס לשביתה במכס, ואמר כי על רה"מ להוציא "צו 8" כלכלי לשר האוצר ולמזכ"ל ההסתדרות, כדי שישבו להידבר.

הנזקים הישירים מהשביתות הגיעו עד כה למיליארד וחצי שקלים, ואלו נזקים בלא תקנה.
שרת התעשייה והמסחר דליה איציק יצאה בקריאה לעובדי המכס לגלות אחריות לאומית, ולהפסיק את השביתה. לדבריה, השביתה גורמת נזק אדיר ליצואנים, ופוגעת באמינותו של היצוא הישראלי בכל רחבי העולם, והדבר חמור פי כמה וכמה דווקא בימים קשים אלה.

השרה ממליצה לאמץ את הצעת יו"ר ועדת הכלכלה ח"כ אברהם פורז לפטור בינתיים את היבוא ואת היצוא מבדיקות מכס. לדברי איציק, עלות הסיכון שתיקח המדינה בצעד זה קטנה לאין ערוך מהנזקים שגורמת השביתה, ומהשפעותיה על הסחר של ישראל עם מדינות בעולם.
