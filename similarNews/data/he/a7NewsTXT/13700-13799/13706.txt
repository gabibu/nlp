

היועץ המשפטי הנחה את המשטרה לפתוח בחקירה פלילית באשר לפעולות המכון לרפואה משפטית.

אתמול התפרסם כי המלצות ועדת בדיקה, שמונתה לחקור את המתרחש במכון, ובראשה עמד השופט בדימוס אריה סגלסון, היו חלק מהתשתית להחלטת היועץ המשפטי לממשלה להורות למשטרה לפתוח בחקירה. הוועדה הוקמה בעקבות תחקיר עיתונאי שפורסם בעיתון "ידיעות אחרונות".

מהתחקיר עולה כי עובדי המכון לרפואה משפטית באבו כביר ובראשם פרופ' יהודה היס נטלו איברי מתים ללא אישור הנפטרים בחייהם, וללא ידיעת בני משפחותיהם.

לפני חודשים אחדים בדקה הוועדה את תפקוד המכון, שבראשו עומד פרופ' יהודה היס, ופרסמה את ממצאיה, וכדי לבחון אם יש תשתית מספקת לפתיחה בחקירה, נבדקו הממצאים.

בדיקות אלה נעשו לאחר התייעצויות עם פרקליטת המדינה, בליווי אנשי פרקליטות נוספים, ובאמצעות ראש אגף החקירות בנציבות שרות המדינה.

עם קבלת ממצאי הבדיקות נערכו שוב דיונים והתייעצויות, והפעם בראשות היועץ המשפטי לממשלה ובהשתתפות פרקליטת המדינה עדנה ארבל, המשנה ליועץ המשפטי לממשלה יהודה שיפמן, ועוד.

בתום סדרת הדיונים והדיון המסכם אמש קבעו המשתתפים כי יש תשתית לפתיחה בחקירת נושאים אחדים שעלו בדו"ח סגלסון ובבדיקות שנערכו לאחר מכן. בהתאם לקביעה זאת הנחה אתמול היועץ המשפטי לממשלה את משטרת ישראל לפתוח בחקירה, והודעה על כך הועברה לראש אגף החקירות, ניצב משה מזרחי.
