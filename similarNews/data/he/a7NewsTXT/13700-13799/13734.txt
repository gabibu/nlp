

סמוך לשעה 12 ביום ו' ירו מחבלים אל רכב ישראלי ליד הכפר יעבד בין שקד לדותן בצפון השומרון.

הדס אבוטבול, תושבת מבוא דותן, נפגעה בגבה. כתוצאה מהירי איבדה הדס שליטה על הרכב והתהפכה. רופא צבאי שהגיע למקום עם צוות רפואי קבע את מותה.

כוחות משטרה וצבא פתחו סריקות אחר המחבלים, שככל הנראה נמלטו לשטחי A של הרשות הפלשתינית, הנמצאים סמוך לכפר יעבד.

ראש המועצה האזורית שומרון, בנצי ליברמן, דרש ביום שישי מראש הממשלה לשלול לאלתר, כפי שהבטיח בעבר, את הנסיעה לערבים בכביש עוקף יעבד מערב.

בנצי ליברמן מסר כי הוא דורש מראש הממשלה שלא להסתפק "בסיכול הממוקד". "יש לסלק את ערפאת ולהחזיר את התקוה. כל זמן שערפאת כאן, הטרור כאן", אמר.

הזרוע הצבאית של התנזים פתח, "גדודי אל אקצה", לקחה את האחריות לפיגוע הירי.

כאמור, הדס אבוטבול הי"ד תובא מחר למנוחות בשעה שתיים בעפולה.
