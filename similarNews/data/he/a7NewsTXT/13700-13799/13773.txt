

משפחת ארד קיבלה לידיה חפצים אישיים השייכים לרון ארד לפני שנתיים. כך מגלה הבוקר חן ארד, אחיו של הנווט השבוי, בראיון לתחנת הרדיו גלי צה"ל. לדבריו, מדובר בחפצים שזוהו בוודאות כשייכים לרון, והם התקבלו מגורמים שטענו כי אין להם כל קשר לרון ארד. אולם הוא לא ציין את המקור ממנו התקבלו הפריטים.

חן ארד אמר כי הפריטים שהתקבלו לא הוסיפו מידע על הקיים בדבר גורלו של רון. ארד מתח ביקורת קשה על תפקוד הרשויות בישראל בעניינו של אחיו: "לא עשו מספיק כדי לאתר אותו, הפעילות שנעשתה לא היתה מאסיבית ולא מספקת". עוד אמר כי בני המשפחה ניסו להמשיך במסלול לאחר שנתקבלו הפריטים, אולם לטענתו לא היה גורם רשמי שקידם או דחף את הנושא.

