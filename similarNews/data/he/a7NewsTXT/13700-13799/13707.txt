

לפני ימים אחדים התפרסם באחד העיתונים כי כשבאו לפנות מביתו תושב מובטל המתגורר בדימונה הוא התאבד. ביומן ערוץ 7 אמר ראש העיר גבי ללוש כי דימונה, שהייתה עיר מתפתחת ויפה, הופכת בשנים האחרונות ל"דמעונה" ועלולה ליהפך ל"דמיונה", כלשונו.

לדבריו, האבטלה בדימונה הגיעה למקום הראשון בארץ. אנשים הגיעו עד לפת לחם והתאים המשפחתיים נהרסים, הוסיף.

ללוש הסביר כי הדבר נובע מקיפוחה המתמשך של דימונה על ידי כל הממשלות, מימין ומשמאל. מפעלים נסגרו, ואחרים לא נפתחו במקומם, אמר ללוש, והוסיף כי הליכוד, שקיבל 83 אחוזים מכלל קולות המצביעים בדימונה "גומל לבוחריו רעה תחת טובה", כלשונו, בכך שכלל אינו פועל לשקם את העיר.

לדברי ללוש, העיר דימונה קולטת עולים, ומתמודדת עם אבטלה, אך, כאמור, אין לה עורף כלכלי. ללוש ציין גם כי אף על פי שנשמעו הבטחות להתחיל לחזק את דימונה, למשל על ידי הפעלת רכבת למקום, אין לו אמון בהבטחות אלו, משום שלדעתו הפקידים ימצאו דרך למסמס אותן.

ללוש קרא לראש הממשלה, שבו הוא נותן אמון, "לקחת את העניינים לידיים" כדי להציל את המצב. לדבריו, אם לא תינקט פעולה מהירה "הרחוב כבר ידבר".

