

עופר נמרודי הגיש היום ערעור לבית המשפט העליון. נמרודי מבקש מבית המשפט לבטל את העונש שגזר עליו בית המשפט המחוזי בתל אביב ולגזור עליו רק 15 חודשי מאסר בפועל בלבד- הרף התחתון בעסקת הטיעון שנעשתה בינו לבין הפרקליטות.

בערעור כתב נמרודי שרוב העבירות הן טכניות וכי השופטת ברכה אופיר- תום נגררה אחרי טיעוני התביעה. "למרבה הצער, התקשה בית המשפט להשתחרר מהאווירה שנוצרה סביב המערער בעקבות כתב האישום המקורי וכן הלינץ' הציבורי וצייד המכשפות התקשורתי אחריו", כותב עו'ד דן אבי יצחק, בא כוחו של נמרודי, בעירעור שהגיש.

עופר נמרודי טוען עוד בערעור כי בית המשפט המחוזי בתל אביב טעה משום שהיה שבוי בכתב האישום המקורי, שכלל אישום של קשירת קשר לרצח. "בית המשפט קמא טעה בהתעלמו מכך שעד עצם היום הזה לא התנצלו המשטרה או התביעה בפני המערער על העוול שנגרם לו בהגשת כתב אישום כה מופרך נגדו".

את הערעור הגיש, כאמור, לבית המשפט העליון עו"ד דן אבי יצחק, שכתב כי מסע הרדיפה נגד עופר נמרודי נמשך גם לאחר מתן גזר הדין: "למרבה הצער המשיכה התביעה לגרום למערער עוול חמור גם לאחר מתן גזר הדין, עת שהופיעו נציגיה הבכירים בראיונות באמצעי התקשורת בהם מתחו ביקורת על בית המשפט קמא ואף השמיעו רמזים שביטול האישומים החמורים נגד המערער אינו מוצדק ונובע כביכול מעדויות שנמסרו על ידי עדים בעקבות איומים או פחדים".

בשבוע שעבר הגישה הפרקליטות ערעור לבית המשפט העליון ודרשה לגזור על עופר נמרודי שלוש שנות מאסר.


