

הברית הצפונית "שולטת שליטה מלאה" במזאר אל-שריף, כולל שדה התעופה, בתום קרבות שגרמו אבידות כבדות לטליבאן, כך מסר בשבת ב-BBC דוברו של הגנרל עבדול ראשיד דוסטאם, אחד ממפקדי האופוזיציה.

"כוחותינו שולטים בכל העיר מזאר אל-שריף, כולל שדה התעופה והבסיסים הצבאיים החשובים שמסביב. כל העיר כבר תחת שליטתנו", הודיע סיבר'אטוללה זאכי.

הדובר הדגיש שבמהלך "חמשת ימי הקרבות האחרונים על מזאר אל-שריף, נגרמו לטליבאן אבידות כבדות, כ-500 מאנשיהם נהרגו וכ-400 נעצרו".

הוא גם הדגיש שלא התרחש במקום טבח של אזרחים.

"האפגנים לא יחזרו על טעויותיהם. הפעם הזו, זה שונה מהותית מהעבר. היום אנו נלחמים כדי לשחרר את המדינה מאלמנטים טרוריסטים ומאלה התומכים בהם", אמר.

"אני לא חושב שיהיה הרג הדדי, ואני מבטיח שלא יהיה טבח", הוסיף.

דוברו של הגנרל דוסטאם, שלטענתו הוא זה שפיקד על ההתקפה נגד מזאר אל-שריף, הדגיש בנוסף שהברית הצפונית לא מתכננת לתקוף את קאבול לעת עתה.

"יש בכוחה של הברית הצפונית לתקוף את קאבול, אבל היא מחכה שתתקבל החלטה מכל האפגנים על הקמת ממשלה עתידית חדשה, הכוללת את כל הנטיות הפוליטיות, כדי להביא יציבות לאפגניסטן", אמר זאכי.

החורף המתקרב לא ימנע את המשך המאבק, הדגיש. "האפגנים, כוחותינו, מסוגלים להילחם בחורף. הם נלחמים בחורף, באביב, בקיץ. יש להם נסיון. אני סבור שהחורף וירידת השלגים לא ימנעו מהאפגנים להמשיך במאבק נגד הטרור", הוסיף.

הטרוריסט אוסאמה בן לאדן נטל אחריות על מתקפת הטרור שהייתה בארה"ב ב-11 בספטמבר.
את הידיעה הביא העיתון הבריטי "סאנדיי טלגרף". העיתון מדווח כי בן לאדן צילם את עצמו בקלטת וידאו והוא טוען כי התקפת הטרור היא פעולה לגיטימית. העיתון מוסיף כי הקלטת הופצה בעותקים אחדים הנמצאים במקומות מסתור במזרח התיכון.


