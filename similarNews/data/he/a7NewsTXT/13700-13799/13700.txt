

מועצת אירופה, שבה חברות 43 מדינות, אימצה אתמול את האמנה נגד פשיעה באינטרנט, שהיא האמנה הבינלאומית הראשונה מסוגה אודות פשעים פליליים המבוצעים ברשת.

האמנה קובעת כי מעשים, כגון הונאה ופורנוגרפיית ילדים המבוצעים באינטרנט, ייחשבו לפשעים, ויש בה תקנות לביצוע הליכים משטרתיים.

סוכנות רויטרס מדווחת כי המועצה הודיעה שהאמנה התקבלה על-ידי ועדת השרים שלה, וכי היא תהיה פתוחה לחתימת המדינות החברות בארגון בוועידה על הפשיעה באינטרנט שתתקיים בבודפשט ב-23 בנובמבר.

האמנה תיכנס לתוקף לאחר שיחתמו עליה חמש מדינות, שלפחות שלוש מהן יהיו מדינות החברות במועצת אירופה. ארה"ב, יפן וקנדה, שנציגיהן השתתפו בכנס במעמד של משקיפים, הוזמנו גם הן לחתום על האמנה.
