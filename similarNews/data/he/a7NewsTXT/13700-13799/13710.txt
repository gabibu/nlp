

הבוקר הבחינו חיילי צה"ל במוצב ליד נווה דקלים בערבי המנסה לחדור למוצב. הם פתחו באש לעבר המחבל והוא נפצע מן הירי. המחבל תושב חן יונס קיבל טיפול רפואי בשטח והועבר לידי כוחות הרש"פ.
מצפון ליישוב גנים נפתחה לפני הצהרים אש אל מכונית ישראלית. איש לא נפגע. כוחות צה"ל ירו אש לעבר המחבלים שתקפו את המכונית, אך נראה שלא הצליחו לפגוע בהם.

ערבים הפעילו מטען צד נגד כוח צה"ל שליווה שיירה של רכבים ישראלים מדרום ליישוב כדים בצפון השומרון. לא היו נפגעים.

ליד צומת דותן בצפון השומרון פוצצו מחבלים מטען בסמוך לג'יפ שאיבטח אוטובוס ישראלי. לא היו נפגעים.

כוננות גבוהה הוכרזה היום בשרון ובעמקים. בכבישים הוצבו מחסומים, ונערכו בהם בדיקות קפדניות.
ערבים יידו בקבוקי תבערה לעבר שני בתים בשכונת אבו טור בירושלים. איש לא נפגע, אולם אש פרצה באחת המרפסות, והיא כובתה. כוח משטרה ערך סריקות במקום, ועצר לחקירה שני ערבים החשודים כי השתתפו ביידוי הבקבוקים.

מחבלים פתחו באש לעבר רכב ישראלי שנסע ליד צומת זיף מדרום לחברון. לא היו נפגעים.
אתמול ירו מחבלים פצצת מרגמה לעבר יישוב בגוש קטיף. לא היו נפגעים.

כמו כן דווח על ירי של מחבלים לעבר כוח צה"ל על גבול ישראל מצרים ליד רפיח. לא היו נפגעים.
אל עמדת צה"ל ליד מחסום ארז הושלך רימון יד. אין נפגעים.

כוננות הייתה גם באזור לכיש וצפון מערב הנגב. זאת לאחר שנודע למשטרה כי תושב היישוב שובה שליד נתיבות הבריח אתמול מעזה לתחומי המדינה שלושה פלשתינים בעלי עבר בפעילות חבלנית עוינת. אחד מהם כבר נלכד ליד קיבוץ יד מרדכי, ואחרי השניים האחרים מתנהל מצוד. המבריח נעצר.
כתבנו בדרום משה פריאל מדווח כי בכל אזור הדרום מחסומים ובדיקות קפדניות, וניכרת תכונה ערה של אנשי ביטחון.
