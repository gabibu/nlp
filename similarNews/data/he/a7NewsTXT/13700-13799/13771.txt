

סמוך לשעה 12 ביום שישי ירו מחבלים אל רכב ישראלי ליד הכפר יעבד בין שקד לדותן בצפון השומרון. הדס אבוטבול, תושבת מבוא דותן ואם ל-4, נפגעה בגבה. כתוצאה מהירי איבדה הדס שליטה על המכונית והיא התהפכה. רופא צבאי שהגיע למקום עם צוות רפואי קבע את מותה.

כוחות משטרה וצבא פתחו בסריקות אחר המחבלים, שככל הנראה נמלטו לשטחי A של הרשות הפלשתינית, הנמצאים סמוך לכפר יעבד.

ראש המועצה האזורית שומרון בנצי ליברמן דרש ביום שישי מראש הממשלה לשלול לאלתר, כפי שהבטיח בעבר, את הנסיעה לערבים בכביש עוקף יעבד מערב.

ליברמן מסר כי הוא דורש מראש הממשלה שלא להסתפק "בסיכול הממוקד". "יש לסלק את ערפאת ולהחזיר את התקוה. כל זמן שערפאת כאן, הטרור כאן", אמר.

ארגון "גדודי אל אקצה", המשתייך לפתח' בראשותו של ערפאת, קיבל עליו את האחריות לפיגוע.
הדס אבוטבול הי"ד תובא היום למנוחות בשעה 14:00 בעפולה.

