

בימים הקרובים ימלאו שנתיים לאירועי אוקטובר, אשר במהלכם התפרעו ערביי ישראל, חסמו כבישים ואיימו על חייהם של שוטרי ישראל שבאו לפתוח את צירי התנועה. למרות ההקצנה היתרה שחלה בעוינותם של הערבים תושבי "ישראל הקטנה", ולמרות הגברת שיתוף הפעולה ביניהם לבין ערביי יש"ע, אצל המנהיגים ואצל האזרחים שמבצעים פיגועים נגד אזרחי המדינה משטרת ישראל מתירה להם לקיים הפגנות.

במשטרה אף הביעו חשש כי האירועים האחרונים ביש"ע עלולים לגרום את חידוש המהומות בקרב ערביי ישראל, אך, כאמור, מאפשרים לערבים לקיים את הפעילות על אף החשש.

ועדת המעקב העליונה של ערביי ישראל החליטה לציין את יום השנה לאירועים בשתי עצרות מרכזיות. הראשונה שבהם תיערך היום: עצרת מחאה בכניסה לרמאללה, סמוך למחסום הצבאי בקלנדיה. ועדת המעקב טוענת כי "יש למחות בתוקף על ההסלמה הצבאית החמורה והמסוכנת של ממשלת ישראל כלפי העם הפלשתיני וכלפי הנהגתו. מדיניות זו נועדה לבצע חיסול פיזי ופוליטי של העם הפלשתיני ושל הנהגתו, ובמדיניות זו יש משום סיכון חמור והסלמה בסכסוך בין שני העמים".

האירוע השני יתקיים בשבת. מהכניסה הראשית של הכפר מנדא תצא תהלוכה לכיוון מרכז הכפר והיא תהפוך להפגנה מרכזית לציון זכרם של 13 הערבים שנהרגו במהלך ההתפרעויות.

המשטרה נערכת לעצרות אלה ולהפגנות. השר לבטחון הפנים עוזי לנדאו כינס אתמול ישיבה עם צמרת המשטרה, להערכת המצב. הוא הנחה את המפקדים לשמור על החוק ועל הסדר ולאפשר למפגינים שיגישו רשיונות כחוק לממש את זכותם להפגין. כמו כן ביקש לנדאו מבכירי המשטרה להמשיך את ההידברות השוטפת עם ראשי הציבור הערבי. השר הדגיש כי ביישובים שבהם יישמר החוק והסדר, כוחות משטרה רק יישארו בכוננות בקרבת מקום ולא ייכנסו אליהם. לנדאו הנחה את השוטרים להקפיד על התנהגות הולמת כלפי האזרחים הערבים.

נראה כי המקום היחיד שבו יוגבלו הערבים מחשש לחיכוך עם כוחות הביטחון הוא הר הבית. שם לא תותר בשבועות הקרובים כניסת מתפללים מתחת לגיל 40 לתפילות יום השישי.
