

עשרות אלפי אנשים- צעדו בשבת בלונדון כדי להביע את התנגדותם למלחמה אפשרית אמריקנית-בריטית נגד עיראק, באחת ההפגנות המרשימות ביותר שהתקיימו באירופה. "זו הצעדה הגדולה ביותר נגד מלחמה שידעה בריטניה מעודה", אמר אנדרו מוריי, דובר המארגנים, שהעריך בכרבע מליון את מספר המשתתפים.

חברי פרלמנט רבים ואישים בולטים, הצטרפו לצעדה שהתקיימה בשעות אחה"צ המוקדמות במרכז העיר, ועברה ליד מעונו הרשמי של ראש הממשלה טוני בלייר בדאונינג סטריט, ברעש משרוקיות מחריש אוזניים. ההפגנה אורגנה במשותף ע"י "הקואליציה נגד המלחמה" והתאחדות המוסלמים של בריטניה. היא התנהלה תחת הכותרת הכפולה, המכוונת לנשיא האמריקני ג'ורג' וו. בוש ולבן בריתו הנאמן ביותר, טוני בלייר: "אל תתקפו את עירק", ו"חופש לפלשתין".

(עתי"ם - איי.אף.פי)
