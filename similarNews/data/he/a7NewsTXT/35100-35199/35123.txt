

מבקרים שבאו להתפלל וללמוד בליל הושענא רבה נדהמו למצוא במקום הרס רב שחוללו הערבים במהלך השבוע האחרון.

בליל יום חמישי, ליל האושפיזין של יוסף, התיר צה"ל כניסת אוטובוס ושלושה כלי רכב נוספים לקבר יוסף בשכם. זו הפעם השנייה בתוך שבועיים שצה"ל מתיר לערוך במקום תפילה לאחר שנתיים שבמהלכן לא ביקרו במקום יהודים. נועם לבנת, ממארגני הנסיעות למקום, סיפר לכתבתנו כי הביקוש להגיע לקבר הוא גבוה, ואנשים רבים מבקשים להיות בין המעטים שזוכים להגיע למקום.

לבנת מספר שלמרות השמחה וההתרגשות הזדעזעו המתפללים מן ההרס הרב שחוללו הערבים במקום מאז יום כיפור השנה.

"בערב יום הכיפורים קבעו המתפללים היהודים מזוזה במקום מתוך תחושה של שמחה רבה, אולם בי"א בתשרי נכנסו למקום ערביי שכם ועקרו אותה. הם פתחו חור גדול בכיתת הלימוד של הישיבה שפעלה שם, וכן בגג של החדר שבו נמצא הציון, ושברו את הציון בעצמו. הם הפכו את כל גדרות המתכת, והכל שבור ומנותץ". המצב שבו המקום מופקר לערבים אינו מאפשר, על פי דין תורה, לקבוע שוב מזוזה במקום. לבנת מקווה ש"מהעז ייצא מתוק", ואולי כעת, לאחר שהמקום הרוס, ישעה הדרג המדיני לדברי המתיישבים וישפץ אותו מן היסוד.

אמש היה אמור להתקיים בקבר יוסף ערב לימוד במסגרת לימודי ליל הושענא רבה, ועל פי האישור העקרוני היה מדובר על הכנסת שלושה אוטובוסים למקום. 150 איש היו אמורים לשהות בו כל הלילה, אולם בגלל התנגדות פוליטית הקפיאו את האישורים, וערב הלימוד בוטל.

לבנת הגיב על הטענות שהכניסה של המתפללים מכבידה על חיילי צה"ל, וסיפר כי בימיו של מפקד החטיבה המרחבית הקודם היחס של הצבא אל האזרחים שביקשו להיכנס לקבר היה נוקשה. "היחס לכניסות הפרטיזניות היה קשוח מאוד ללא כל הצדקה. זה היה מסע מגמתי מאוד, כדי להראות שנעשה עוול לחיילים, בכך שמכבידים עליהם במילוי משימותיהם, אבל עובדתית הדבר אינו נכון. מפקד החטיבה הנוכחי שנכנס לתפקידו לפני שבועיים אומר בצורה ברורה שצה"ל הובס בקרב בקבר לפני שנתיים ועל כן הוא מרגיש שזה על אחריותו האישית לשוב ולכבוש את המקום בנוכחות קבועה של הצבא. זה ברור לו כאינטרס צבאי".

לבנת הסביר שבגלל היחס הטוב של מפקד החטיבה הנוכחי כל דרגי הפיקוד, עד המפקדים והחיילים בשטח, לבביים מאוד ושמחים מאוד לשתף פעולה עם המתיישבים ולהביאם למקום.

לשאלת כתבתנו מה תגובתו על הטענה שהשב"כ מתנגד לכניסות לתוך קבר יוסף ענה לבנת כי מדובר בהדלפה מכוונת ושקרית, וכי ככל הידוע לו עמדתו של השב"כ כארגון היא תמיכה בכניסה: "כניסה כזו טעונה אישור מצדם של כל הגורמים המעורבים: צה"ל, השב"כ, מג"ב ועוד, ובכל הדרגים. אם גוף כלשהו היה מתנגד באמת לכניסתנו למתחם הקבר, לא היו מאפשרים את הכניסה למקום.

