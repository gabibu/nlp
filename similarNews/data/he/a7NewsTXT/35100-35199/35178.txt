

80.6 אחוז מהפלשתינים תומכים בהמשך האינתיפאדה, על כל סוגיה וצורותיה, ו-73 אחוז מהם אינם מאמינים כי יש סיכוי שיושג הסכם שלום עם ישראל. כך עולה מסקר שערך מרכז אל קודס לתקשורת.

באשר לערפאת, הראה הסקר כי 60.6 אחוז מהפלשתינים סבורים שערפאת ייבחר בשנית ליו"ר הרש"פ זאת לעומת הסקר שנערך אשתקד, בו תמכו בערפאת 46 אחוזים בלבד מהפלשתינים.

הסקר מראה, שוב, כי ערפאת הוא האישיות הציבורית הראשונה במעלה בקרב הפלשתינים. במקום שני, אחרי ערפאת, זכה מנהיג החמאס שייח אחמד יאסין ולמקום השלישי הגיע מפקד תנזים הפתח הכלא בישראל, מרואן ברגותי.

הסקר כלל ערבים מיו"ש, רצועת עזה וירושלים. 84.4 אחוז השיבו לסקר, באמרם כי תכלית האינתיפאדה היא סיום השליטה הישראלית ביש"ע והקמת מדינה פלשתינית, על בסיס החלטת האו"ם 242.

הסקר הראה עוד, כי 52 אחוז מבין הפלשתינים תומכים הן במאבק נגד ישראל והן במשא ומתן עמה, כדרך הטובה ביותר להגשמת שאיפותיהם, וזאת בניגוד ל-51.4 אחוזים מהם שענו על סקר זהה במאי אשתקד.

הסקר מראה, כאמור, כי שיעורם של הערבים שדעתם פסימית ביחס לסיכוי להגיע לשלום עם ישראל, מגיע ל-73, בעוד ש-24.8 מהם מאמינים כי השלום אפשרי.

46.1 אחוזים מבין ערביי הרש"פ סבורים, כי אין הבדל בין הפיגועים המתבצעים בתוך תחומי ישראל לבין אלה הנעשים ביש"ע. 20 אחוזים מהם תומכים בפיגועים בתוך ישראל ואילו 12 אחוזים תומכים בפיגועים המתבצעים ביש"ע בלבד.

לדעת 63 אחוזים מערביי הרש"פ, הנהגתם הנוכחית אינה מסוגלת לערוך רפורמות של ממשל, זאת בשל המצב, כיבושן מחדש של ערי הרש"פ בידי צה"ל והמצור על ערפאת.

46 אחוז מהנשאלים אמרו, כי ההנהגה ברשותו של ערפאת מתכוונת ברצינות לרפורמות שהיא מבקשת לערוך, ואילו שיעורם של אלה שאינם מאמינים ברצינות כוונותיה של הנהגתם מגיע ל-40 אחוז

