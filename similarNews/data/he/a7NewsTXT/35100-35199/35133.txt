

לפני חודשים אחדים עוררה הכוונה לקצץ בקצבאות הילדים למי שלא שירת בצבא ביקורת רבה מצד המפלגות החרדיות ומצד המפלגות הערביות, שתומכיהן, בדרך כלל, אינם משרתים בצבא. לעומת זאת זכתה הצעת הקיצוץ לתמיכה מצד המגזרים שבניהם משרתים בצבא, אולם נדמה שיוזמי הקיצוץ ותומכיו התעלמו מפלח אוכלוסייה שאנשיו שירתו בצבא במסגרת "שלב ב'", שהוא שירות של שנה או פחות למי שהתגייס בגיל מאוחר והוא נשוי או אב לילדים.

צביקה הרבסט, המגדיר עצמו כחרדי, פנה בעניין זה לבג"ץ בטענה שהאוצר לא קבע קריטריון אחיד לקיצוץ בקצבאות: "אני שירתתי ארבעה חודשים בצבא סדיר במסגרת שלב ב', ואני משרת במילואים 25 יום בשנה. בחברה שבבעלותי עובדים 30 איש, ואף לא אחד מהם מלבדי ומלבד חובש כיפה נוסף משרת במילואים. לעומת זאת אני היחיד שאינו זכאי לקבל את קצבת יוצאי הצבא" הרבסט טוען כי עולה חדש, ששירת 28 יום במסגרת הצבא הסדיר, או אדם ששירת 18 חודשים, והצבא הדיח אותו ולכן אינו משרת במילואים, זכאי לקבל את הקצבה.

כדי להמחיש את תחושת האי צדק הוסיף הרבסט: "התקשר אליי השליש של גבעתי, שנמצא כרגע במילואים וששירת אף הוא דרך שלב ב', וסיפר כי הוא משרת 70 ימי מילואים בשנה, וכי הוא אינו זכאי לקבל את הקצבה. נוסף על כך, אם חלילה אחד ששירת במסגרת שלב ב' ייפול במלחמה אלמנתו לא תהיה זכאית לקבל את קצבת יוצאי הצבא. זה אבסורד מוחלט".

הרבסט אומר שמקובל עליו שיהיה קריטריון אחיד לקיצוץ לדוגמה, שבאופן גורף מי שלא שירת את מלוא שלוש השנים יקצצו בקצבאותיו, אך לטענתו, לא ייתכן מצב של אי אחידות: "אני מוכן לקבל קו הגיוני לאורך כל הדרך אבל לא ייתכן שמי ששירת 18 חודש יקבל קצבה ומי ששירת 12 חודשים לא יקבל; מי ששירת 28 יום יקבל, ומי ששירת 120 יום לא, וכל זאת ללא קשר לרמת התרומה לבטחון המדינה בימי מילואים".

הרבסט מסביר את הטיעון המשפטי שלו: "על פי חוק יסוד כבוד האדם וחירותו אי אפשר להפלות אדם. אפשר לקבוע אמת מידה שתהיה נכונה לכולם, אבל ברגע שמתחילה לבצבץ תמונה שרק חברה' עם כיפה שחורה, שרובם נמנים עם עושי שלב ב', מופלים לרעה אני מתקומם". העתירה תידון בבית המשפט העליון בז' במרחשון.
