

"מה שאפיין את הראל זה השקט שלו, שקט עם המון עוצמה", כך סיפרה ציפי דווידסון על סרן הראל מרמלשטיין, שנהרג אתמול בהיתקלות עם מחבלים בשומרון.

מרמלשטיין, בן ה 23, נולד וגדל בשכונת צמרת הבירה בירושלים, וסיים בהצטיינות את הלימודים בחטיבת הביניים בביה"ס רנה קאסן. כאשר משפחתו עברה לגור במבשרת ציון הוא החל ללמוד בביה"ס התיכון "הראל" ביישוב, והיה בוגר מחזור א' של בית הספר.

גם את לימודיו התיכוניים סיים הראל בהצטיינות. "הוא היה בן אדם משכמו ומעלה, בן אדם שלא ויתר על כל מאמץ כדי להשיג את מטרתו. היה בו צירוף של כשרון ושל עקשנות", סיפר אורי, חברו לספסל הלימודים.

הראל נשלח לקורס קצינים, והשתתף בעשרות פעולות ומבצעים של היחידה.
הראל הי"ד הניח אחריו הורים, ליאורה ויעקב מרמלשטיין, אחות, לימור, שהלכה בדרכו, דרך המסירות, ומשרתת בשייטת, ושתי אחיות צעירות, רוני בת 16, וגילי בת 11.

עם מותו הועלה הראל מרמלשטיין לדרגת סרן. הוא יובא למנוחות היום ב 10 בבוקר בבית הקברות הצבאי בהר הרצל בירושלים.

אתמול פוצץ צה"ל את ביתו של בשאאת תלתין, פעיל חמאס, שהרג את סרן מרמלשטיין ושחוסל מאש כוח צה"ל אתמול בבוקר בכפר א-לבד ליד טול כרם. תלתין היה בכיר בחמאס בשומרון, ובעת חיסולו נמצאה על גופו חגורת נפץ. בימים אלה עסק בניסיון להוציא לפועל פיגועי התאבדות ובגיוס מחבלים מתאבדים. סרן מרמלשטיין הוא שהוליך את פקודיו לעבר מערה שבה הסתתר תלתין. המחבל הבחין בכוח המתקרב אליו ופתח באש לעברו.

