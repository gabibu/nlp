

לפני 20 שנה התרחש טבח במחנות הפליטים סברה ושתילה בדרום לבנון. הטובחים היו חיילי צד"ל, ומאז מנסים הערבים להטיל על אריאל שרון, שהיה באותה עת שר הביטחון, את האחריות למעשים, ולהאשימו בהשמדת עם.

לפני חודשים אחדים פנו ניצולי הטבח לבית הדין הבינלאומי לפשעי מלחמה בהאג בבקשה להעמיד את שרון לדין באשמה של ביצוע טבח. לפני כשלושה חודשים דחה בית הדין את בקשתם בטענה שאין לו סמכות לשפוט את שרון, מכיוון שהוא נמצא מחוץ לבלגיה.

אתמול ערערו התובעים על ההחלטה, וארגון אמנסטי הבלגי קיים מסיבת עיתונאים משותפת עם התובעים במטרה ללחוץ על בית המשפט הבלגי לשנות את החלטתו. ארגון אמנסטי הבלגי טוען כי בזה "ייעשה צדק בפרשה".

בהודעה רשמית של ארגון אמנסטי נאמר: "להתיר למערכת המשפט הבלגית לחקור את הפרשה מטעם הקהילה הבינלאומית הוא המעט שיכולה הקהילה הבינלאומית להציע לקורבנות המעשים".
שגרירות ישראל בבלגיה מוסרת כי הארגונים הבלגיים הנחלצים לעזרת התובעים עושים זאת במטרה להכפיש את שמה של ישראל: "פעם נוספת אנו עדים לנסיונותיהם של גורמים חיצוניים לנצל את התביעה כדי לפגוע בתדמיתה של ישראל", אמר דניאל סעדה, דובר השגרירות.

בתוך כך מנסה קבוצה אחרת, שמקורה בכווית, לאסוף מיליון חתימות בדרישה להעמיד לדין את אריאל שרון בגין מה שמכונה "פשעי מלחמה" באשר למתרחש ביהודה שומרון ועזה.
בקבוצה מקווים לגייס את החתימות הדרושות עד סוף השנה האזרחית, וזאת באמצעות פעילים במדינות ערב רבות. לאחר מכן תישלח העצומה למזכ"ל האו"ם קופי ענאן, ולראשי הממשלות של ארה"ב, בריטניה, צרפת, רוסיה וסין.
