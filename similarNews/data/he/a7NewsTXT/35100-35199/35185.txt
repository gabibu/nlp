

על פי הערכת משטרת אנגליה כ-150,000 מפגינים צעדו בלונדון כדי להביע את התנגדותם למלחמה אפשרית אמריקנית-בריטית נגד עיראק, באחת ההפגנות הגדולות ביותר שהתקיימו באירופה.

"זו הצעדה הגדולה ביותר נגד מלחמה שידעה בריטניה מעודה", אמר אנדרו מוריי, דובר המארגנים, שהעריך בכרבע מליון את מספר המשתתפים.

חברי פרלמנט רבים ואישים בולטים, כמו מפיק הסרטים הבריטי קן לוץ', הצטרפו לצעדה שהתקיימה בשעות אחה"צ המוקדמות במרכז הבירה, ועברה ליד מעונו הרשמי של ראש הממשלה טוני בלייר בדאונינג סטריט, ברעש משרוקיות מחריש אוזניים.

ההפגנה אורגנה במשותף ע"י "הקואליציה נגד המלחמה" והתאחדות המוסלמים של בריטניה. היא התנהלה תחת הכותרת הכפולה, המכוונת לנשיא האמריקני ג'ורג' וו. בוש ולבן בריתו הנאמן ביותר, טוני בלייר: "אל תתקפו את עירק", ו"חופש לפלשתין".

הצעדה הגיעה בסביבות השעה 15:00 להייד פארק, לקול הצעקות "הלאה ארה"ב", "הלאה ישראל", ו "לא למלחמה על הנפט".

בין הנואמים בצעדה: צירים מהלייבור המתנגדים למדיניות מנהיגם טוני בלייר, ראש צוות הפקחים לשעבר של האו"ם סקוט ריטר, וראש עיריית לונדון קן ליבינגסטון.

הפגנה זו היא כנראה הקדמה להפגנה שצפויה ביום ראשון לראש ממשלת בריטניה, במהלך קונגרס מפלגתו, הלייבור, בבלאקפול (צפון-מערב אנגליה). איגודים מקצועיים ופעילים פוליטיים הבטיחו להשמיע את קולם ברמה, ולבטא את אי-שביעות רצונם מתמיכתו של בלייר באיומים האמריקניים בהתערבות צבאית בעיראק.

גם ברומא הפגינו אלפים רבים של אזרחים נגד מלחמה. אלפי המפגינים צעדו בשבת ברומא, ונענו בכך לקריאת המפלגה הקומוניסטית (PRC) כדי להביע התנגדות למלחמה בעיראק.


מארגני ההפגנה הדגישו שכ- 100,000 השתתפו בה, אבל לא ניתן היה לקבל אישור על מספר זה ממקור רשמי כלשהו.

"ההפגנה מתיימרת לסייע בהקמת תנועה חדשה למען השלום. זוהי ההפגנה הגדולה הראשונה שאורגנה באיטליה נגד המלחמה, ולמען השלום", הדגיש מזכ"ל ה- PRC, פוסטו ברטינוטי, שעמד בראש הצעדה.

"רוח של שלום עוברת היום על היבשת האירופית, והיא תוכל לגבור על הנטייה לצאת למלחמה", הדגיש מצידו אחד מצירי הפרלמנט של ה- PRC, טריטי דה סימונה, רמז להפגנה נגד המלחמה בעיראק שהתנהלה בשבת בלונדון.

נציג הרש"פ באיטליה, נימר חמאד, והארכיבישוף הסורי, הילריון קפוצ'י, השתתפו בהפגנה, לצידם של נבחרים ממפלגת הדמוקרטים של השמאל (מפלגת האופוזיציה העיקרית), ומנהיגים של תנועות פציפיסטיות באיטליה.

ראש ממשלת איטליה, סילביו ברלוסקוני, הציג ביום רביעי את תמיכת ממשלתו בארה"ב מול עיראק, ודרש החלטה חדשה במועצת הבטחון, שתאפשר פעולה צבאית נגד בגדד.
