

לפחות כ - 60 מחבלים חמושים זוהו היום כשהם עוזבים את לשכתו של יאסר ערפאת ופונים לאחד הבניינים שבמתחם. חיילי צה"ל השוהים במתחם התעלמו מן המחבלים ואף איפשרו להם לחפור בין שרידיו של אחד הבניינים הרוסים במתחם.

מקורות ערביים מסרו כי מרבית "המבוקשים הכבדים" שאותם ביקשה ישראל להסגיר לידיה עזבו את מתחם המוקטעה בחסות ההמון.

למתחם עצמו הגיעו היום מאות ערבים אשר נכנסו באין מפריע לתחומי הלשכה. עובדה זו מנוגדת להחלטת הממשלה ולפיה כוחות צה"ל אמנם ייסגו לעמדות מרוחקות יותר אך ימשיכו בבדיקת הנכנסים והיוצאים.

מוקדם יותר היום השלימו כוחות צה"ל שצרו על המוקטעה במשך השבוע וחצי האחרונים את נסיגתם ונערכו בעמדות מרוחקות יותר. בכך הושלמה ביצועה של החלטת צוות השרים המיוחד שכונס הבוקר עם ראש הממשלה וראשי מערכת הבטחון.

ההחלטה נפלה בישיבה שכונסה בפורום מצומצם בה השתתפו ראש הממשלה, שר הבטחון בן אליעזר, שר החוץ פרס והשרים אלי ישי, אפי איתם ונתן שרנסקי. כמו כן השתתפו הרמטכ"ל, וראשי אמ"ן המוסד והשב"כ.

בתום הישיבה הוחלט כי צה"ל יסוג מהתחם עצמו ויערך מסביב באופן כזה שניתן יהיה למנוע מהמבוקשים להימלט. מי שינסה להימלט יעצר מיד. מי שלא מעורב בטרור יורשה לצאת.

סביב המוקטעה שהו בימים האחרונים כעשרים טנקים ונגמשי"ם וכן כוחות חי"ר שכאמור החלו לפני שעה קלה בנסיגה.

על פי התוכנית תהיה נסיגה מלאה כפי שהיה טרם ההשתלטות הישראלית על המוקטעה. הכוחות הישראליים ימשיכו לפעול בעיר ומסביב למוקטעה יוותרו מספר תצפיות.

שר הבטחון, בנימין בן אליעזר, אמר בישיבת הממשלה כי ישראל תנקוט צעדים כדי למנוע בריחתם של הטרוריסטים, שמתבצרים במתחם. בן אליעזר הוסיף, שיש חשיבות גדולה בהענות לפניית הממשל האמריקני בנושא, וכיבוד החלטת מועצת הבטחון של האו"ם, כיוון שארה"ב היא בעלת הברית האסטרטגית של ישראל ותמיכתה ארוכת הטווח חשובה למדיניות הישראלית.

שנית, הוסיף שר הבטחון, אסור לנו להפריע למהלך אמריקני נגד עיראק, משום שניטרול האיום העיראקי הינו אינטרס ראשון במעלה, גם של ישראל.

שר הבטחון הסביר לשרים, כי ההחלטה על הפעולה במוקאטעה, נועדה להצביע על ערפאת כמי שנותן חסות לטרור, הן ברמה האסטרטגית והן ברמה המעשית וכן לשים יד על הטרוריסטים הנמצאים במקום.

יש לציין כי בן אליעזר אמר אתמול כי הוא אינו שולל פתרון לבעיית מבוקשים במתכונת הדומה לזו שהושגה בכנסיית המולד בבית לחם שבמסגרתו גורשו המחבלים לחוץ לארץ.

ח"כ אביגדור ליברמן מסיעת האיחוד הלאומי ישראל ביתנו אמר בתגובה על ההחלטה כי "הממשלה החזירה את ערפאת למרכז הזירה. במקום לנצל הזדמנויות, הממשלה מסתבכת שלא לצורך. אפשר להגיב כמו שצריך והעולם היה מבין, אך הממשלה מסתבכת על מזבח שינוי כותרות העיתונים". לדבריו, הכניסה למוקטעה היתה אמורה להיות קצרה ולא להפוך "לבמה תמידית לכל הערפאתים למיניהם, ולכל המחבלים שיושבים עימו. היה צורך לחדור פנימה, לעצור את המבוקשים ובראשם טיראווי, ולצאת".

יו"ר חרות, ח"כ מיכאל קליינר, אומר בעקבות החלטת הממשלה לצאת מהמוקטעה כי הפעולה במוקטעה היתה פעולה מטופשת שנועדה להשפיל את הפלשתינים ולאפשר לציבור הישראלי לשחרר קיטור אחרי הפיגוע באלנבי. "את המוקטעה היה צריך להפציץ מהאוויר, כבר מזמן ולהפטר באופן סופי מערפאת ומהמבוקשים שאיתו". לדברי קליינר, הממשלת ישראל נמנעת באופן עקבי מהפצצת מטרות הטרור מהאוויר, כפי שעושים האמריקאים לפני פלישה קרקעית כדי להכין את השטח ולצמצם פגיעה בחיי אדם.
