

לפני כעשרה חודשים פרסם העיתון "ידיעות אחרונות" את כתבתו של יובל קרני, שהשתרעה על פני עמודים אחדים, ונושאה היה הקבוצה שנקראת: "ועדה ציבורית לחקר רצח רבין. השבוע הגישו חברי הקבוצה תביעת פיצויים בשל נזקים כלכליים ותדמיתיים שנגרמו להם לטענתם בעטייה של הכתבה.

בכתבה סיפר קרני על קבוצת אנשים שמבקשת לעורר בציבור את המודעות לחוסר הבהירות סביב פרשיית רצח רבין. לדעתם, העניינים העמומים הקשורים לפרשת רצח רבין חייבים להיחקר. הקבוצה טוענת כי הרצח לא נחקר מעולם, וכי בזמנו חקרה ועדת שמגר תחום מצומצם מאוד של ההתרחשויות, והתמקדה במה שאירע בכיכר רבין בלבד.

במהלך הכתבה כינה קרני את אנשי הוועד "אנשים שרוקדים על הדם ומכחישי שואה". בתכניתנו בוקר בשבע סיפר חבר הוועדה הפרופסור הלל וייס כי "המטרה של הכינויים הללו הייתה להציג את חברי הועדה כאנשים בלתי לגיטימיים מבחינה ציבורית, ולעורר בלב הציבור את ההרגשה שרק אנשים נבלים ש"עומדים על הדם של האומה" מעיזים לשאול שאלות סביב רצח רבין".

וייס אמר כי הדברים גרמו לו ולחבריו נזקים קשים: "פיטורין למחצה במקומות מסוימים, ביטול הופעות בכנסים בחוץ לארץ, והפגנות אישיות נגדם, כולל הפגנות הכרוכות באלימות.
"
לפני שבועיים", המשיך וייס, "טען פרופסור מעל גבי מסך הטלוויזיה שאני הצדקתי את רצח רבין, ושגיליתי הבנה לרצח. אלו דברים שלא היו ולא נבראו", אמר, והסביר כי המשפט עשוי לשמש כלי לקבלת גושפנקא משפטית לכך שיש טעם לבדוק את העובדות סביב רצח רבין.

הוא הסביר כי מידי שנה גדל מספר האנשים המפקפקים בגרסה הרשמית של רצח רבין: "אנחנו מניחים שעקב כל הכרוך באירועי הרצח הזה כל מערכת הצדק, המשפט והפסיכולוגיה הלאומית משותקת, והיא חייבת להיטהר מכל העניינים העמומים הכרוכים בו".

וייס ציין שמייד לאחר פרסום הכתבה פנו שלושת אנשי הוועדה, שעליהם סופר בכתבה, בתלונה ל"ידיעות אחרונות" והעיתון ניסה להגיע עמם לכל מיני פשרות. אך עתה, כאמור, הוגש כתב תביעת פיצויים נגד העיתון.

בתגובה לדברים מסר העיתון: "עדיין לא קיבלנו את כתב התביעה, וברגע שנקבל זאת נגיש כתב הגנה, כמקובל".

קרני, מצדו, מסר: "אני מנוע מלהגיב על כתב התביעה שהוגש".
