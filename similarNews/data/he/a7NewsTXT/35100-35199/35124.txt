

אתמול בצהרים סמוך לשעה 14:00 ירה מסוק אפאצ'י שני טילים לעבר מכונית בה נסעו כמה מחבלי חמאסוביניהם המבוקש מס' 1 מפקד הזרוע הצבאית של החמאס בעזה מוחמד דיף. המכונית שנפגעה התפוצצה ושניים מנוסעיה נהרגו. מיד לאחר האירוע החלו דיווחים סותרים על מצבו של מוחמד דיף.

בכיר בטחוני אישר בתחילה "במאת האחוזים", את דבר מותו של מוחמד דיף, בירי טילים ממסוקי חיל האוויר בשכונת שייח רדואן בעזה. במערכת הבטחון סוברים כעת כי בהתנקשות נפצע מוחמד דף אך אין כרגע מידע באשר למצבו .

מקורות פלסטינים אמרו תחילה שמוחמד דף כלל לא היה באזור, ואולם אחר כך מסרו כי הוא נפצע והועבר לקבלת טיפול רפואי בבית חולים בעזה, משם נלקח על ידי פעילי חמאס למקום מסתור. בהודעה רשמית של החמאס נאמר: "מוחמד דיף, אגדת הטעיית מנגנוני האויב, הצליח להטעות עוד פעם את ישראל".

בכיר במערכת הבטחון גילה, כי במשך שבוע ימים עקב מזל"ט (מטוס זעיר ללא טייס) אחר תנועותיו של מוחמד דיף בשמי העיר עזה, וזאת בעקבות מידע על המצאותו שהגיע לגורמי הבטחון.

החמאס העדיף בינתיים להודיע כי מוחמד דיף, המבוקש על-ידי ישראל למעלה מ-15 שנה, לא נהרג אלא חמק מידי רודפיו. במקום זה יש להזכיר, כי החמאס טרח והכחיש את מותו של סלאח שחאדה לאחר שנהרג בהתנקשות לפני כחודשיים. מוחמד דיף, בכיר המבוקשים שנרדפו עד עתה ע"י ישראל, נחשב למחליפו של שחאדה, למרות שמעולם לא נמסר על כך רשמית על-ידי תנועתו החמאס.

יש לציין כי צה"ל ניסה בעבר מספר פעמים לחסל את דיף אך ללא הצלחה. הנסיון האחרון התרחש לפני כשנה וחצי ובו ירה מסוק של צה"ל מספר טילים לעבר שיירת מכוניות בה נסעו עדנאן אל רול ומוחמד דף. בפעולה זו חוסל בנו של אל רול אך איש מבין שני המחבלים הבכירים לא נפגע

דיף, בן 36, היה סגנו של "המהנדס" יחיא עייש, והוא פעל ביו"ש. לאחר חיסולו של עייש עבר דיף לעזה, שם היה עצור במשך שבעה חודשים במתקן הכליאה של מנגנון הביטחון המסכל. לפני חמש שנים "נמלט" משם, ומאז נעלמו עקבותיו. בהזדמנויות אחדות הודיעה הרשות הפלשתינית כי הוא עצור בידיה, אך הדבר מעולם לא אומת. במערכת הביטחון אמרו כי דיף נהנה מחופש תנועה מלא ברצועת עזה.

מאז ירד דיף למחתרת הוא הגביר את פעילותו, ופעל לא רק במסגרת הזרוע הצבאית של החמאס, אלא גם הקים חוליות עצמאיות אשר סרו למרותו וביצעו פיגועים, שאותם הוא בעצמו תכנן.
דיף היה מיוזמי חטיפתו ורציחתו של החייל נחשון וקסמן הי"ד, ומאז 1995 היה מעורב בתכנון פיגועי התאבדות, ובתכנון פיגועי ירי לעבר כוחות צה"ל ולעבר יישובים ישראלים ברצועת עזה ובגוש קטיף: אלי סיני, דוגית ועצמונה. בפיגועי ירי אלה נהרגו שמונה ישראלים, מתוכם חמישה תלמידי המכינה הקדם צבאית.

לאחר חיסולו של סלאח שחאדה ברצועת עזה לפני כחודשיים מילא דיף את מקומו כראש הזרוע הצבאית של החמאס ובאחרונה החל בניסיון לשלוט על תאי חמאס ביהודה ושומרון.
