

מאז שעות הצהריים יורה החיזבאללה לסירוגין פגזים נגד מטוסים בגיזרה המזרחית ובגיזרה המערבית של גבול לבנון. רסיסי הפגזים נפלו בתחום ישראל אך לא נמסר על נפגעים ולא נגרם כל נזק.

החיזבאללה שב וירה פעם שניה בתוך כחצי שעה פגזי נ.מ. בגבול ישראל-לבנון. האש נורתה בצהריים באיזור רכס רמים שבאצבע הגליל ובאיזור העיירה שלומי שבגליל המערבי. האש כוונה לעבר מטוסי חיל האוויר שטסו בגובה רב בשמי הגליל. הדי ההתפוצצויות נשמעו היטב בקרית שמונה וביישובים נוספים לאורך הגבול.

כוחות הבטחון מסרו על רסיסים רבים שנפלו בתחום ישראל סמוך למספר יישובים אולם לא נמסר על נפגעים או נזקים.




גורמי בטחון ישראליים ומערביים אמרו לניו יורק טיימס כי החיזבאללה בדרום לבנון ממשיך לצבור אלפי טילי קרקע-קרקע, בהם כאלה שטווח הפגיעה שלהם מגיע לערים בצפון הארץ ומסוגלים להגיע עד חיפה.

כתב עתי"ם מציין כי העיתון, שפירסם את הידיעה ביום שישי, זכה לראיין את אלוף פקוד צפון בני גנץ, המסרב בדרך כלל להענות לבקשות עיתונאים בישראל להתראיין, שאמר כי "המצב רגיש ובעייתי מאוד. האזור כולו יכול לעלות פתאום בלהבות או להישאר שקט".

בעיתון נכתב כי בכירים בממשל בוש מוטרדים מיכולתו הגוברת של חיזבאללה להגביר את תקיפותיו נגד ישראל. הממשל האיץ בסוריה, התומכת העיקרית בחיזבאללה, לרסן את האירגון, אך הוא חושש כי פניותיה אלה מאבדות מהשפעתן.

בכירים מערביים וישראליים אמרו ל"ניו יורק טיימס" כי ספקית הטילים העיקרית של החיזבאללה היא אירן, וכי הם מועברים לידי האירגון דרך דמשק בירת סוריה.

בכירי בטחון ישראלים אף אמרו כי סוריה החלה לספק לחיזבאללה טילים משלה.

למרות שחיזבאללה הגביל את פעילותו בגבול לבנון בשנה האחרונה, הוא התחמש במקביל בצורה ניכרת, כאמור, לדברי בכירי בטחון, באלפי טילי קרקע-קרקע, המסכנים את הישובים בצפון הארץ.

בישראל חוששים כי בנוסף לפיתוי שמציבה ההתחמשות המאסיבית בפני החיזבאללה לפעול, עלולות אירן וסוריה לעודד את חיזבאללה להעלות את המתח לאורך גבולה הצפוני של ישראל, וזאת כדי להסב את תשומת הלב מעירק ולסבך את תוכניותיו של ממשל בוש להפיל את סדאם חוסיין. אירן וסוריה חוששות, כי אם תכבוש ארה"ב את עירק היא תזכה בנקודת מוצא חדשה ונוחה להשליט את כוחה באזור כולו.

מומחים אחרים, הן בארה"ב והן בישראל, ממעיטים בחששות כלפי אירן וסוריה, באומרם כי ינהגו זהירות ויעשו למנוע הסלמה לאורך גבולה של לבנון עם ישראל.

על פי בכירי הבטחון בישראל ובמערב, שדיברו עם "ניו יורק טיימס", צבר אירגון החיזבאללה בין 8,000 עד 9,000 טילי קטיושה, שטווח הפגיעה שלהם הוא כ-20 קילומטרים.

השנה הזהירו גורמי בטחון בישראל, כי אירן החלה לספק לאירגון מערכות בעלות טווח ירי גדול יותר, לרבות טילי פאג'ר 3 בקוטר 240 מ"מ, שהטווח שלהם מגיע ל-30 קילומטרים, וכן טילי פאג'ר-5 333 מ"מ, שהטווח שלהם הוא 72 קילומטרים. טילים אלה יוכלו להגיע מדרום לבנון לחיפה ודרומה ממנה.

גורמי הבטחון אמרו כי לחיזבאללה כמה מאות טילים מסוג פאג'ר.

בכירים אמריקנים נזהרים מלנקוב בכמות טילי הפאג'ר הנמצאים בידי אירגון החיזבאללה.

בכיר בטחוני ישראלי אמר לניו יורק טיימס כי סוריה החלה לספק לחיזבאללה טילים בקוטר 222 מ"מ, שטווח הפגיעה שלהם כ-20 קילומטרים ויותר, והדגיש כי מדובר בהתפתחות חדשה.

בכיר מערבי אמר לעיתון כי "מה שקורה בצפון יכול בנקל לגלוש לעימות נרחב יותר, דבר המעורר דאגה רבה".

בכירים במערב מדגישים כי על ארה"ב להזהיר את סוריה לפני שהיא יוצאת נגד עירק.

כתב עתי"ם מזכיר, כי בחודש שעבר נהרג חייל צה"ל מירי טילים נגד טנקים של חיזבאללה על מוצב צה"ל ליד חוות שבאע שעל מורדות החרמון, על צומת הגבול ישראל לבנון וסוריה.

יצוין כי חיזבאללה יורה לפרקים טילים נגד מטוסים בקרבת הגבול ובתוך תחומי ישראל, בתואנה כי מטוסי חיל האוויר מסיירים בשמי דרום לבנון, עובדה שישראל טורחת ומכחישה בכל פעם מחדש.
