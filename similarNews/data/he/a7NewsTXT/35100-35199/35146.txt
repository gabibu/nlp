

המועצה העליונה של התאחדות הרופאים הערבים ערכה כינוס מיוחד בעמאן בראשותו של נשיא אגוד הרופאים בירדן, ד"ר מחמד אל-עוראן. מטרת הכינוס, שנמשך שלושה ימים, היתה לדון בדרכים בהם יוכלו הרופאים הערבים לתמוך בעמים העיראקי והפלסטיני.

שירות "ממרי", המכון לחקר המזה"ת, פרסם כי במהלך החודשים האחרונים קיימה התאחדות הרופאים הערבים כמה כינוסים שבהם הביעו החברים את תמיכתם בפיגועי התאבדות. בכינוסים נשמעו קריאות "לשחרור פלסטין מן הים [התיכון] עד הנהר [הירדן], לניתוק הקשרים הדיפלומטים עם ישראל וארה"ב להחרמת סחורות אמריקאיות ואף לפגיעה באינטרסים אמריקאים".
