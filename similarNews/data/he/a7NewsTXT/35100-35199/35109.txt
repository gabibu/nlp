

הבית הלבן העביר הצעת החלטה המבקשת מהקונגרס להעניק לו את הסמכות להשתמש בכל האמצעים הדרושים על מנת לאלץ את סאדאם חוסיין לעמוד בהתחייבויותיו כלפי האו"ם, כלומר חיסול כלי הנשק להשמדה המונית שברשותו.

מנהיג הרוב הדמוקרטי בסנט תום דאשל אמר היום כי עדיין לא הושגה הסכמה בדבר הצעת ההחלטה.

"אין הצעת החלטה חדשה או הצעת נגד, אלא רק מסמך עבודה עם רעיונות רבים, אך טרם הושגה הסכמה ספציפית", ציין דאשל במסיבת עיתונאים משותפת עם מנהיג המיעוט הדמוקרטי בבית הנבחרים, ריצ'ארד גפהרדט.

הבוקר התפרסם כי תום דאשל דרש מהנשיא בוש להתנצל על דבריו בהם האשים את הסנטורים הדמוקרטים כי אינם מתענינים בבטחונה של ארה"ב.

דאשל אמר בנאום נרגש כי אסור שהנשיא יהפוך את ענין המלחמה בעירק למאבק פוליטי פנימי בעוד שמלחמה היא ענין של חיים ומוות.
