

בדיון שהתקיים לאחרונה במשרד לבטחון הפנים בענין הר הבית אמר ראש אגף המודיעין במשטרה לשעבר, ניצב חיים קליין, אמר כי אין מניעה לפתוח מחדש את שערי הר הבית ליהודים גם אם ראשי הוואקף מתנגדים לכך.

יש לציין כי השב"כ כבר העביר את חוות דעתו לראש הממשלה ולפיה הוא תומך בפתיחה מחודשת של שערי הר הבית ליהודים הסגור מאז פרצה מלחמת אוסלו לפני שנתיים.

שתי חוות הדעת הללו מנוגדות לעמדה המסורתית של המשטרה לפיה פתיחת הר הבית למבקרים יהודים עלולה לסכן את שלום הציבור ולגרום מהומות קשות. גם ראש הממשלה התבטא לפני מספר חודשים כי יש לשנות את המצב ולאפשר עליית יהודים להר.

לפני מספר שבועות התקיים דיון במשרד לבטחון הפנים בו אמר ניצב קליין שעדיין שימש אז בתפקידו כראש אגף מודיעין כי אין בידי המשטרה מידע המצביע על כך שפתיחת הר הבית למבקרים יהודים עלולה להביא לתוצאות מסוכנות.

חוות הדעת של ראש אגף המודיעין לשעבר במשטרה הועברה לעיונו של ראש הממשלה ובמשרד לבטחון הפנים ממתינים כעת להחלטתו. דוברת המשטרה מסרה בתגובה כי "העמדות בעניינים האלה מוצגות בפני הדרג המדיני בדיונים המתאימים לכך, ולא בכלי התקשורת".

הפרופ' הלל וויס הפעיל בנושא הר הבית ופתיחת שעריו ליהודים אמר בראיון לקול ישראל כי הוא "מברך על כך שיהודים יחזרו לפקוד את הר הבית ומקווה שהפעם אלפי יהודים שיש להם רגשות אשמה כולל הרבה רבנים בציונות הדתית ובקרב החרדים יבינו שהפעם מקומם על הר הבית"

הפרופ' וויס אמר עוד הוא מצפה שתהיה זכות תפילה ליהודים על הר הבית ולא רק זכות ביקור . לדבריו העובדה שאין כעת ליהודים זכות תפילה על ההר איננה מעוגנת בפסיקות בג"ץ אלא בעובדה שהרשויות המוסמכות לכך לא תיקנו תקנות "באופן ציני וזדוני" כהגדרתו שיאפשרו מתן זכות תפילה ליהודים.
