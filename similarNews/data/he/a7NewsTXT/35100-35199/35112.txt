

רשת טלוויזיה בגרמניה מסרה כי עפ"י בדיקה מדעית של 450 תצלומי סאדאם חוסיין בעיראק, יש לו לפחות 3 כפילים. רשת ZDF, שפעלה בבדיקה זו בשיתוף פעולה עם דיטר בוהמן רופא פתולוג מהמבורג, ציינה כי נטלה את התצלומים וקטעי סרטים של סאדאם שהיו בארכיון שלה, והשתמשה בטכנולוגיה לזיהוי תווי פנים כדי לברר אם מדובר ברודן או בכפיליו.

"בקטעי הסרטים מאז 1998 מופיעים רק הכפילים", אמר בוהמן . לדבריו "הוא עצמו לא ניראה מאז".

עוד אמרה הרשת, כי קשה לומר מי הם הכפילים ומי סאדאם חוסיין האמיתי. "ככל הנראה, הם עברו ניתוחים על מנת להראות כמו השליט. הכפילים למדו את שפת גופו של סאדאם ומחקים אותו בצורה מושלמת, כשרק פרטים זעירים מפרידים בינם לבין סאדאם חוסיין האמיתי", הוסיפה הרשת.

ZDF ציטטה גם ד"ר מוסלם אל-אסדי, שסיפר כי ערך בדיקה של כפילים במשך שנים. "בין סאדאם חוסיין לבין אדם אחר שהופיע בטלוויזיה העירקית הצלחתי לזהות 5 הבדלים בפנים בין המקור לבין הכפיל שהוצג בשידור", ציטטה הרשת את דבריו".
