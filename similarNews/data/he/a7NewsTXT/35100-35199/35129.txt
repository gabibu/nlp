

שנתיים חלפו מאז פרצה מלחמת אוסלו, ובמהלכם פגעו המחבלים תשע פעמים באזור המדרחוב של ירושלים. עשרות אנשים נרצחו בפיגועים אלו, ומאות נפצעו, ותושבי ירושלים, כמו גם תיירים מן החוץ, הדירו רגליהם מן המקום, שבעבר הלא רחוק היה הומה אדם. בעקבות מיעוט המבקרים סבלו בעלי החנויות במקום מהפסדים כבדים, וחלקם אף נאלצו לסגור את עסקיהם.

עיריית ירושלים, מצדה, ניסתה למצוא פתרון יצירתי למצוקת הסוחרים, ושמה לה למטרה להשיב את החיים למקום.

לפני כשלושה חודשים אימץ ראש העיר אהוד אולמרט תכנית להפיכת המדרחוב למעין "קניון פתוח", ובמסגרתה תוצב שמירה במקום, ותהיה בקרה על הנכנסים אליו ועל היוצאים ממנו.

משרדי התיירות והתעשייה והמסחר הסכימו לרתום את עצמם להצלחת הפרויקט ונשאו בעיקר ההוצאות הכרוכות בהגשמת התכנית, הוצאות שהסתכמו ב 8 מיליון שקלים. מלבד הוצאות האבטחה, שבהן נשאה המשטרה, ושהגיעו לסכום של מיליון שקלים וחצי.

ציון תורג'מן, הממונה על הפרויקט מטעם עיריית ירושלים, הסביר ששומרים רבים הוצבו באזור: "אחת הבעיות הקשות הייתה לדאוג לתחושת ביטחון אצל התושבים. הקמנו שבעה שערים מסביב למדרחוב, ושכרנו מאות מאבטחים שהוצבו בכניסות. גם המשטרה הציבה שם מאות שוטרים",

אולם, לתורג'מן ולצוות המארגן של הירידים היה ברור שמלבד אבטחה צריך לגבש תוכנית שתגרום לירושלמים לרצות לצאת מן הבית, ולכן הוחלט לקיים במדרחוב שמונה ירידים, וביניהם יריד אופנה, יריד חזרה ללימודים ויריד בנושאי טבע ובריאות, ירידים שיספקו עניין לגילאים שונים. גם את "יריד חוצות היוצר" הוחלט להעביר לתחם המדרחוב. מדי שנה התקיים יריד חוצות היוצר בבריכת הסולטן, ואילו השנה הוא נכלל ברשימת ירידי "חוצות העיר". בשלושת החודשים האחרונים ביקרו במקום כחצי מיליון איש, ובימים אלו מתקיים במקום יריד "עולם הילד". בעלי העסקים ובתי הקפה מספרים שהאנשים שבים ומחדשים את ביקורם במקום.

בעירייה מבקשים למשוך את האנשים למקום גם בחורף, ולכן בימים אלו מסיירים נציגי העירייה בחו"ל כדי לבדוק אפשרויות לרכישת גגות שאפשר לפרקם, כדי להתקינם בחורף במדרחוב, ולהפוך חלקים ממנו לקניון סגור. בד בבד בוחנים בעירייה אפשרות להשאיר את המאבטחים ואת השערים מסביב למדרחוב גם בימי החורף, להתחלק בהוצאות האבטחה עם הסוחרים, ולקיים במקום ירידים נוספים.

בתוך כך התקיימה ביום שלישי "צעדת ירושלים" המסורתית בעיר, ובה השתתפו, למרות ההתרעות החמות לפיגוע, כ 12 אלף איש. בסיום הצעדה אמר ראש העיר אהוד אולמרט כי מידת ההשתתפות של האזרחים בצעדה הייתה מבחן למידת העמידות של האזרחים, וכי הוא מרוצה מריבוי האנשים שהגיעו
