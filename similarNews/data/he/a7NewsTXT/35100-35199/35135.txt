

הד"ר זרח ורהפטיג, מראשי הפועל המזרחי והמפד"ל, וחתן פרס ישראל, נפטר אתמול בשיבה טובה, בגיל 96.

ורהפטיג נולד בוולקוביסק, ביילורוסיה, למד בישיבות ובאוניברסיטת וארשה והוסמך כרב וכעורך דין. לימים קיבל דוקטורט במשפט עברי מהאוניברסיטה העברית בירושלים.

בנעוריו החל ורהפטיג את פעילותו הציבורית במסגרת "המזרחי" ותנועת "תורה ועבודה", והיה
חבר מוסדות ציוניים בפולין, ציר בקונגרסים הציוניים החל מהקונגרס ה 19 וסגן יו"ר המשרד הארץ ישראלי בווארשה.

בפרוץ מלחמת העולם השנייה נמלט זרח ורהפטיג לליטא, משם ליפן ואחר כך לארצות הברית, שם שימש סגן נשיא "הפועל המזרחי" וחבר הוועד המנהל של הקונגרס היהודי העולמי בשנים תש"ב- תש"ז.

ב-1947 עלה לישראל ונעשה חבר ההנהלה של הוועד הלאומי עם חברי מועצת העם, ועם מועצת המדינה הזמנית. הוא היה בין החותמים על הכרזת העצמאות.

במסגרת "הפועל המזרחי" והמפד"ל היה חבר הסיעה המרכזית של משה שפירא ומשנת תש"ל ואילך עמד בראשה.

ורהפטיג היה חבר כנסת תשע קדנציות ברציפות, ושימש בחלק מהתקופה ההיא יו"ר ועדת החוקה חוק ומשפט, וכיהן כסגן שר הדתות וכשר הדתות בעצמו.

בשנת תש"ל נבחר ליו"ר הוועד המנהל של אוניברסיטת בר אילן וכיהן בתפקיד זה שנים רבות.
ורהפטיג הרבה לעסוק בחקר המשפט העברי ופרסם ספרים אחדים בתחום זה. בשנת תשמ"ג קיבל את פרס ישראל על תרומתו למדינה, לחברה ולמשפט העברי.

הוא הניח אחריו שלושה בנים ובת, שופטת בבית הדין לענייני משפחה בירושלים, וכן נכדים ונינים.

הלווייתו תיערך היום בשעה 11 בבית העלמין סנהדרייה בירושלים.

הרב הראשי לישראל הרב ישראל מאיר לאו פרסם אתמול הודעת אבל על מותו של הדוקטור זרח ורהפטיג, וכינה אותו "מאחרוני דור הנפילים של מקימי המדינה.

הרב לאו הוסיף כי ורהפטיג היה הגשר הגדול בין שואה לתקומה, והציל אלפי יהודים ופליטי שואה. "תרומתו לעיצוב החיים הדתיים בישראל ולהקמת התשתית של שירותי הדת בארץ הייתה מכרעת. גולת הכותרת של אלה הייתה הקמת בתי הדין הרבניים והמועצות הדתיות.

עוד כתב הרב לאו כי ורהפטיג הגשים את חזון "ארץ ישראל לעם ישראל על פי תורת ישראל".
