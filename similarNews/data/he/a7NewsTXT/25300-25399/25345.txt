

הסוכנות היהודית דיווחה כי בחודש האחרון נרשמה במשרד הקליטה התעניינות מוגברת של ישראלים יורדים, תושבי חו"ל בעיקר מארה"ב, לחזור לישראל. בחודש אפריל נרשמו יותר מ -3000 פניות, לעומת 600 בחודש מארס, של ישראלים יורדים המביעים רצונם לחזור לישראל ומבקשים לדעת את זכויותיהם. את ההתעניינות תולים גם באנטישמיות ההולכת ומתגברת וגם במאמצים המושקעים בסיוע ליורדים לשוב לארץ.

ובאשר לסכנה הנשקפת ליהודים, ז'אן מרי לה פן מועמד הימין הקיצוני בסיבוב השני של הבחירות לנשיאות בצרפת אמר בראיון לערוץ 2 כי ליהודי צרפת "אין נשקפת סכנה" במקרה שהוא ייבחר. יהודי צרפת "לא מסתכנים בדבר אתי, וזה אפילו מהאינטרס שלהם לבחור בי", הודיע לה פן.

הוא הדגיש שהוא "נקט בעמדה ברורה מאוד נגד ההתקפות האנטישמיות, ובעיקר כאשר הן מכוונות נגד מקומות תפילה", והתייחס בכך לפיגועים בזמן האחרון נגד מוסדות יהודיים, על רקע הסכסוך הישראלי-ערבי.

"אני אהיה מוכן לבוא לישראל", הוסיף לה פן, שלא הוציא מכלל אפשרות ביקור רשמי במקרה שהוא ייבחר. הוא תיאר את הציונות כ"ניסיון מעשי יוצא מן הכלל".

"אני לא מאחל לאיש את האחריות הרובצת על ממשלת ישראל" בנושא ביטחון, המשיך מועמד הימין הקיצוני.

בתשובה לשאלה על עמדתו כלפי היהודים, הוא דחה את הרעיון שהוא אנטישמי, והבליט את התכונות "האינטלקטואליות והאמנותיות של היהודים".

"היהודים הם מבריקים (בתחומים אלה), והם מבליטים זאת", אמר לה פן.


