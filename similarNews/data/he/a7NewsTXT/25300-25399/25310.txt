

אתר האינטרנט של עתון מעריב פרסם בשעה האחרונה כי מקורות ערביים העריכו שערפאת עומד בקרוב לשחרר מן הכלא ביריחו את מזכ"ל החזית העממית אחמד סעדאת ואת מקורבו פואד שובכי האחראי להברחת אוניית הנשק 'קארין איי'.

כזכור ישראל נענתה ללחצי ארה"ב להסיר את המצור מעל המוקטעה ולאפשר חופש תנועה לערפאת רק לאחר שהוא התחייב לכלוא את ששת המבוקשים בכלא ביריחו בהשגחת סוהרים בריטים ואמריקניים.

גורמים ישראליים ציינו כי אם ערפאת ישחרר את השניים, בניגוד להסכם שהושג בתיווך אמריקני אירופי, ישראל תעצור אותם שוב.

שרון כך נמסר אף ימסור על כך לנשיא בוש במהלך ביקורו בארה"ב בשבוע הבא.

מן המקורות עולה כי שני הבכירים שובכי וסעדאת זוכים ליחס מועדף על פני יתר המבוקשים. השניים שוכנו בחדרי אירוח במוקטעה ביריחו בעוד שארבעת המבוקשים הנוספים נכלאו בתאים.

