

ביום שישי העביר השר דני נווה לראש הממשלה אריאל שרון את "תיק ערפאת". בתיק מבהירים בצורה ברורה את מעורבותו הישירה של ערפאת בארגוני הטרור ובפעולות טרור.

הדו"ח בן כ-100 עמודים הוכן לבקשת ראש הממשלה בידי אנשי אמ"ן ושב"כ, בריכוזו של השר נווה. הדו"ח הושלם במהירות, כדי שראש הממשלה יוכל לקחת אותו עימו לארה"ב ולהציגו שם בפני הממשל האמריקני ואנשי הסנאט והקונגרס איתם ייפגש.

השר נווה אמר כי יש בדו"ח גם נתונים חדשים הנוגעים לזרימת הכספים ממדינות התורמות באירופה וכן ממדינות ערב, לשם מימון פעולות טרור.

באתר NFC של העיתונאי יואב יצחק נכתב כי האיחוד האירופי הזרים כספים לרש"פ לצרכים הומינטרים, ואילו ערפאת השתמש בהם כדי לממן פעילות טרור.

עפ"י מסמכים שתפסו כוחות הביטחון הזרים האיחוד האירופי מידי חודש אל הרש"פ כ 15-10 מיליון דולר. 2/3 מהכספים שיועדו לבינוי ברש"פ לסיוע בבניית בתים לפליטים, לרכישת מזון ותרופות, נלקחו על ידי ערפאת למימון פעולות טרור שביצעו "גדודי חללי אל-אקצא" - הזרוע הצבאית של התנזים. עוד מתברר כי סכומים מהכסף הועברו גם למחבלים בשטח בין השאר למחבלים של כוח 17, לג'יהאד האיסלמי וגם לחמאס. המידע הזה אומת גם בחקירתו של ראש התנזים, מרואן ברגותי, המוחזק בימים אלה במעצר בחקירת שב"כ.

נוכח הגילויים המעיד על שחיתותה של הרש"פ, כולל תיעוד על כך שבכירי הרש"פ העבירו כספים לחשבונותיהם הפרטיים, שרון יבקש מהממשל האמריקני לדרוש שקיפות כספית אצל הרש"פ.
בכוונתו של שרון להטיל פיקוח כספי צמוד על הרש"פ, ולהתנות סיוע כספי אמריקני ו/או אירופי, בעריכת תקציב שיהיה נתון בפיקוח בינלאומי. זאת כדי שהרש"פ לא תוכל להיעזר בכספים אלו לממן טרור.

בשבת מסר חבר בקבינט של הרש"פ נביל עמר לערפאת מכתב התפטרות. זאת משום שערפאת דחה את דרישותיו לערוך רפורמות מעמיקות בקבינט ובמנגנוני הביטחון של הרש"פ.

עמר הציע למנות קבינט חדש שיעסוק בניהול העניינים האזרחיים ברשות הפלשתינית, עד שימונה תחתיו קבינט חדש, שיורכב "מהאנשים המוכשרים ביותר לכך", כדבריו.

"לאחר שערפאת סירב להצעתי הגשתי לו את התפטרותי ועזבתי את הישיבה בבניין המוקטעה ברמאללה", סיפר נביל עמר.

באחרונה העלו בכירי הרש"פ את הדרישה להחליף את הפיקוד הבכיר במנגנוני הביטחון הלאומי ,וזאת לאחר שבמבצע "חומת מגן" נפגעה התשתית הביטחונית של הרש"פ פגיעה עמוקה.

בעקבות התפטרותו של נביל עמר מסרו מקורות ערביים כי לאחרונה רבו הקריאות בקרב אישי ציבור ערבים לערוך שינויים מפליגים בקבינט ואף להעמיד חברי קבינט ופקידים בכירים לדין.

לדבריהם לאחר התרסקותם של המשרדים השונים התברר כי כספים רבים נעלמו. מדובר בכספי תרומות שהוענקו לרש"פ עבור תושביה ועבור המשך הלחימה.

הממונה על התקשורת ברש"פ עימאד פאלוג'י הודיע כי הרש"פ הקימה ועדה שתבחן את המצב במשרדיה ובמנגנוני הביטחון הלאומי.

הוועדה אמורה להגיש דו"ח מטעמה לערפאת, בו יכללו המלצות על שינויים ורפורמות שיש לערוך בקרב הרשויות ברש"פ.





