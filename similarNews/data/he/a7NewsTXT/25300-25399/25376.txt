

בפתיחת יום עיון להתחלת פרויקט "אס"א" (אלימות סמים אלכוהול) בקרב בני הנוער,המשותף למשרד החינוך, משטרת ישראל,הרשויות המקומיות והרשות למלחמה בסמים אמר היום ח"כ זבולון אורלב יו"ר ועדת החינוך והתרבות של הכנסת כי: "אסור לטייח את העובדות הקשות המצביעות על כך כי חרף כל המאמצים של רשויות השלטון מסתמנת עלייה בהקף האלימות, השימוש בסמים ובאלכוהול בקרב התלמידים".

לדעת ח"כ אורלב, אלימות סמים ואלכוהול הם רק סמפטומים, והטיפול היעיל בהם צריך להיות במישור החינוכי, ובמחויבות רצינית יותר לחינוך לערכים.

ח"כ אורלב הדגיש כי מדינת ישראל "מככבת" בפסגת נתוני האלימות במוסדות חינוך בעולם. לכן, יש להפסיק את שיטת ההערכה והבונוסים לבתי ספר הניתנים היום רק לפי הישגים לימודיים, ולבנות שיטה חדשה של הערכה ובונוסים לבתי ספר שתהיה מבוססת בהיקף של לפחות 50% על מדידת ערכים של צמצום האלימות והשימוש בסמים ובאלכוהול.

"אני דורש שקיפות בנתונים של בתי הספר כדי למנוע טיוח ולאפשר טיפול אמיתי ורציני בתופעות פסולות אלה" אמר ח"כ זבולון אורלב.




