

ההסתדרות הרפואית העולמית גינתה ביום ו' את השימוש שעושים ערביי הרש"פ באמבולנסים לצרכי טרור.

ההחלטה התקבלה במושב הארגון בדיון לה באן, צרפת, לאחר שלושה ימי דיונים אינטנסיביים, בהם הסבירו הנציגים הישראלים את המתרחש באזור הלחימה. הם הסתייעו באמנת ז'נבה ובתיעוד נוסף.
עוד נאמר בהחלטה כי ההסתדרות מכירה באיזון בין צרכי הביטחון הישראלי לבין המחויבות למתן שירותי בריאות ורפואה.

לדברי עו"ד לאה ופנר, מזכ"ל ההסתדרות הרפואית הישראלית, קדמו להחלטה דיונים קשים, בהם הואשמה ישראל כי היא מפרה אמנות בינלאומיות בכל הקשור לשירותי הרפואה ברש"פ.

ההסתדרות הרפואית העולמית הדגישה כי כל המשלחות, הצוותים והיחידות הרפואיות זכאים לחופש תנועה בלתי מוגבל כל עת שהם עוסקים במילוי משימותיהם. ההסתדרות גינתה כל שימוש באמבולנסים ובמתקני בריאות הנושאים סמלי זיהוי בינלאומיים, כמסווה או כיעדים למטרות או לפעולות עוינות.

סוכנות הידיעות עתי"ם מסרה כי אל דוברת הארגון הופנו השאלות : האם חברי הארגון בדקו את הטענות של ארגוני הסיוע הפלשתינים והבינלאומיים, וכן של ארגונים לזכויות אדם בישראל, על פגיעות בצוותי סיוע ביש"ע, ירי על אמבולנסים ומניעת הגשת סיוע לפצועים פלשתינים ברש"פ? כמו כן האם הארגון בדק את הידיעות החוזרות ונשנות על מניעת מעבר לנזקקים לסיוע רפואי במחסומי צה"ל?
תשובתה של הדוברת: "אין לנו אפשרות לבדוק את הדברים בעצמנו, אנו לא גוף חוקר. אבל אנחנו מבררים", השיבה. "פנינו לצה"ל ולשר הביטחון, לסגניתו דליה רבין-פילוסוף ולראש הממשלה, בבקשה לברר את הטענות על ההפרות שהיו ברש"פ. ביקשנו לבדוק את העניין. ממשרד הבטחון טרם קיבלנו תשובה".

יו"ר ההסתדרות הרפואית בארץ, ד"ר יורם בלשר, ויו"ר הלשכה לאתיקה, פרופ' אבינעם רכס, ציינו כי הם רואים בהחלטה המייצגת 80 מיליון רופאים מכל רחבי העולם, הישג "כביר", לדבריהם, למדינת ישראל ולהסתדרות הרפואית. בלשר ציין כי קינן בהם חשש לפיו יהיו ניסיונות לקבל החלטות של גינוי לישראל עד כדי השעיה משורות הארגון.



