

ראש מפא"ת היוצא אלוף יצחק בן-ישראל אמר אמש בתוכנית הערוץ השני, כי לא ירחק היום שבו ניתן יהיה להעביר אנשים ועצמים דוממים ממקום למקום בלחיצת כפתור, וזאת במכשיר הטלפורטיישן פרי פיתוחו של צה"ל. במכשיר זה ניתן יהיה להעביר מה שרוצים, אדם או חפץ, ממקום אחד למקום אחר, בלי לעבור בדרך, כך ע"פ דבריו של האלוף בן ישראל.

נכון להיום מצליחים בניסויים במעבדות להעביר עשרות אטומים.

"כשאומרים להעביר, את מדמיינת לעצמך שמולקולה נמצאת במקום אחד ואיכשהו היא נוסעת למקום אחר. אבל העיקרון הפיזיקלי שלפיו מבצעים את זה, הוא אחר. המולקולה נמצאת במקום אחד, נעלמת ומופיעה במקום אחר. אם תשימי בדרך מחסום או גלאים, לא תגלי אותה. בשביל שמולקולה תיווצר במקום אחד היא צריכה להיעלם במקום אחר.

"זה נשמע כמו מדע בדיוני, אבל בוצע במעבדה. לא מדובר על תיאוריה איזוטרית". אמר האלוף.

עוד אמר כי צה"ל משקיע בטכניקה עתידנית זו בשל האפשרות לשגר צפנים שיהיו מוגנים מפני יירוט, וכי יש כבר צבאות בעולם שמשתמשים במנגנוני טלפורטיישן.
