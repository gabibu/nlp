

רה"מ יצא מחר לוושינגטון, ויפגש ביום שלישי עם הנשיא בוש. שרון יציג בפני בוש את תכנית מרחב התפר וכן תיעוד נרחב על מעורבות ערפאת והרש"פ בטרור.

שרון יציע לאמריקנים כי הכניסה לתהליך המדיני תהיה ללא ערפאת. עוד יציע שרון לשקם את הרש"פ וכן לכנס ועידה אזורית מתמשכת שתתכנס מעת לעת ותעסוק במתן פתרונות.

כזכור ביום חמישי בלילה הצביע הקונגרס על החלטה המביעה תמיכה גורפת במדיניותה ובמהלכיה של ישראל, וגינוי לטרור שמפעיל נגדה ערפאת.

למרות זאת, העיתון "ניו יורק טיימס" מפרסם היום כי לפי דברי יועץ בכיר למדיניות החוץ, הבית הלבן לוחץ על ממשלת ישראל להמשיך לשאת ולתת עם ערפאת.

היועץ אמר לעתון כי האתגר המיידי שעומד בפני הנשיא בוש הוא "לשכנע את ישראל כי האינטרס שלה לטווח ארוך הוא לדון ישירות עם ערפאת, ללא קשר לכמה נורא הוא".

נוסף על כך מציין ה"ניו יורק טיימס" כי למרות שמקורות מודיעין ישראליים הביאו בפני עמיתיהם בוושינגטון עדויות הקושרות את הרש"פ לטרור, תגובת המקורות המדיניים בממשל היא "שלמרות שהמסמכים יכולים להיות מאוד משכנעים, אין הם משנים את העובדה כי יש לעבוד עם ערפאת, במסגרת תוכנית השלום של בוש ומדינות ערב".

