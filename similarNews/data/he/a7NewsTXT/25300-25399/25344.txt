

250 סטודנטים מ 80 אוניברסיטאות בארה"ב מתכוונים להגיע בעוד כשבועיים במטרה להביע תמיכה בישראל ולקבל הכשרה כדי להסביר את מדיניותה בארה"ב. כך מדווחת הסוכנות היהודית.

הסטודנטים יגיעו כדי להביע את תמיכת הסטודנטים האמריקנים בעם ישראל, ולחזק את יכולת הסטודנטים היהודים בארצות-הברית להגן על העמדות של ישראל. בתכנית הביקור בת ארבעת הימים יקבלו הסטודנטים הכשרה הכוללת תדרוך וסדנאות מפי גורמים בכירים ביותר בממשלה בעיתונות ובחינוך. יום אחד יוקדש לעבודות שירות, לסיוע לנפגעי פעולות איבה. כל משתתף יתבקש להצטרף לחוזה של הסברה ולתרום 250 דולר. 180 דולר מתוך הסכום הזה יהיו תרומה של הסטודנט למבצע ההתרמות המיוחד למען ישראל, מטעם הפדרציה שהוא משתייך אליה.

כל משתתפי המשלחת כבר ביקרו בעבר בישראל, ונותרה לפחות שנה אחת לסיום לימודיהם. הם יעמדו בראש מאמצי ההסברה של ישראל באוניברסיטאות בשנה הבאה.

לתמיכה בישראל הגיעו השבוע גם 160 מנהיגים יהודים מפדרציית ניו-יורק, לביקור סולידריות בן חמישה ימים. במהלך הביקור נפגשו חברי המשלחת עם עולים חדשים שעלו לארץ בתקופה האחרונה והם מתגוררים במרכזי קליטה, עם שר דן מרידור, יו"ר הסוכנות היהודית סלי מרידור, שגריר ארה"ב בישראל דן קרצ'ר, שגריר ישראל לשעבר באו"ם דורי גולד וקצינים בצה"ל.

חברי המשלחת קיימו טקס לזכרם של קורבנות פיגועי הטרור במלון "פארק" בנתניה, ביקרו חיילים ופצועים מאירועי טרור, בבית החולים 'ביקור חולים' בירושלים, וסייעו בהכנת חבילות שי לחיילי צה"ל.
בקיץ יגיעו לארץ סטודנטים מחו"ל ובמטרה להשתלב במערך אבטחת ישובים בקו התפר. ראש ההנהגה העולמית של תנועת בית"ר דני דנון אמר כי בהגיעם לארץ יעברו הסטודנטים הכשרה והדרכה לקראת תפקידם. מדובר במאות סטודנטים, חניכי תנועת בית"ר, שיגיעו מצפון אמריקה ומאירופה.


