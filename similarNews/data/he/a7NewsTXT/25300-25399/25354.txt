

יותר מ-180 בני אדם ניספו בשבת, בהתרסקות של מטוס נוסעים באזור מגורים, לאחר שהמריא מנמל התעופה של קאנו, בצפון ניגריה, כך עולה מאומדן חדש שפרסמו כוחות ההצלה, שחילצו עד כה 83 גופות משרידי הבתים ההרוסים.

בהודעה קודמת נמסר על 105 הרוגים - נוסעים ואנשי צוות - ועל ניצול אחד, בעוד עדי ראיה סיפרו על גורלם של עשרות בני אדם שנלכדו מתחת להריסות הבתים שנהרסו ברובע הצפוני של קאנו, המאוכלס בצפיפות.

המטוס של חברת התעופה הפנימית של ניגריה EAS, שהמריא קודם לכן מתחנת ביניים בקאנו, התרסק זמן קצר לאחר ההמראה, אחוז להבות.

