

ביום שישי קיבל הרמטכ"ל רב אלוף שאול מופז את מסקנות תחקיר חדירת המחבלים לקיבוץ מצובה ב-כ"ח אדר (12 במרץ), והורה לבחון את העברתו מכל תפקיד פיקודי של מפקד אחד הכוחות באירוע.
מפקד אוגדת הגליל, תת אלוף מאיר כליפי אשר ערך את תחקיר החדירה מלבנון בה נהרגו חמישה אזרחים וקצין צה"ל, המליץ למופז לנקוט בצעד זה, עקב ליקויים בולטים בתפקוד החייל.

מדובר במפקד בדרגת סמל מגדוד 931 של הנח"ל, שהיה מוצב בגזרה המערבית בה אירע הפיגוע. חיילי הגדוד הם שהגיעו למקום הפיגוע וסייעו בחיסול המחבלים.

מתחקיר האירוע עולה כי שני המחבלים חדרו מלבנון לאחר שטיפסו מעל גדר המערכת באמצעות סולם מיוחד, ופתחו באש עזה מנשק קל על כלי רכב שנסעו בכביש בין שלומי לקיבוץ מצובה. הם היו מחופרים היטב על גבעה ממערב לכביש. נהג משאית שהגיע מדרום, נפגע ראשון ונהרג. משאיתו הידרדרה במורד כמה מאות מטרים, התנגשה בגדר הבטיחות ונעצרה. אחריו נהרגה יהודית כהן, שנסעה בכלי רכב פרטי צפונה. המחבלים פגעו והרגו גם את לין לבנה ואת בתה עטרה שהגיעו מצפון.
הראשון שדיווח על האירוע היה ככל הנראה נהג אוטובוס של חברת "נתיב אקספרס" הפועלת באזור, שאחדים מנוסעיו נפצעו מהירי. הנהג פנה למצובה כדי להימלט מהיריות. קצין העיר שלומי, הנמצאת כקילומטר ממקום האירוע, היה הראשון שהגיע לזירה, ניהל חילופי אש עם המחבלים ונפצע. אחריו הגיעו כוחות של חטיבת הנח"ל והגדוד הדרוזי, בפיקודו של מפקד החטיבה המערבית של צה"ל בגבול לבנון, אל"מ דרור רופא, והרגו את השניים. במהלך הקרב עם המחבלים נהרג קצין צה"ל, סגן גרמן רוז'-קוב.

הרמטכ"ל ציין בסיכום הדו"ח את התוצאות הקשות של חדירת המחבלים. כמו כן הודגשה חשיבות הפקת הלקחים המיידית בפיקוד צפון, כדי לצמצם למינימום את הסכנה שבהתרחשותו של אירוע דומה בעתיד.

הרמטכ"ל הביע את הערכתו לאופן פעולתם של מפקד החטיבה, הגששים וקצין העיר שלומי. "תודות לתפקודו של פיקוד צפון עד-כה נמנעו פיגועים קשים, ויש להחזיר את תחושת הביטחון לתושבי גבול הצפון. זאת, ניתן להשיג בראש ובראשונה על-ידי סיכולם של ניסיונות לפיגועים נוספים, אם יתרחשו", סיכם הרמטכ"ל שאול מופז.



