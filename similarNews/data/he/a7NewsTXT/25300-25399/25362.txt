

ב-21.6.2002 ייכנס לתוקפו חוק הודעה לעובד (תנאי עבודה) התשס"ב 2002 המחייב מסירת מידע מפורט לעובד על מעמדו, תנאי עבודתו וזכויותיו. מעבידים רבים אינם ערים כלל לחוק חדש זה ולעובדה שאי כיבודו כרוך בעבירה פלילית ובקנסות כבדים", כך אמר פרופ' מוטי מירוני, מומחה לדיני עבודה, במפגש של "המועדון לליבון היבטים משפטיים של יחסי עבודה", הפועל במסגרת המרכז הישראלי לניהול (המי"ל), שהתקיים בסוף השבוע בת"א.

לדברי פרופ' מירוני, החוק ייכנס לתוקפו בשני שלבים. ב-21.6.2002 ייכנס החוק לתוקפו וב-21.9.2002 ייכנסו לתוקפן העבירות הפליליות בשל אי מילוי החוק. החוק משית קנסות כבדים על המעבידים, לעיתים עד 10 אלף שקלים לעובד, וכן ריביות פיגורים על מי שלא מילא את הסעיפים השונים הכלולים בו.

החוק החדש מחייב את המעביד למסור לעובד מסמך מפורט ביותר אשר אמור לכלול פרטים שונים ורבים ובהם: שם המעביד הישיר, תאריך תחילת העבודה, האם משך העבודה קצוב או לא, שכר, דירוג מקצועי, מספר ימי מנוחה, זכויות והטבות סוציאליות, ההסכמים הקיבוציים שחלים על מקום העבודה והעובד, מיהו ארגון העובדים היציג וכתובתו וכן מכלול פרטים לגבי זכויותיו.


