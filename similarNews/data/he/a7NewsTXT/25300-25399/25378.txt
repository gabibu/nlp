

שר הפנים, אלי ישי, נפגש עם ראשי הרשויות המקומיות באזור השרון ועם נציגי התושבים וכן ערך סיור ביישובי השרון ולאורך קו התפר, במהלכו למד והתרשם מהבעיות הייחודיות של אזור זה.

בפגישה עם נציגי היישובים, שהתקיימה בניצני-עוז, הבהיר השר, ישי כי יש לחזק את היישובים הגובלים עם יישובי הרשות הפלשתינית, כמו, קלקיליה ואחרים. "זהו צורך לאומי ועל הממשלה לעשות הכל כדי לחזק יישובים אלה", אמר השר והוסיף, כי על מנכ"לי משרדי: התשתיות, הבינוי והשיכון, התחבורה והפנים לחבור יחדיו ולמצוא דרך משותפת לפיתוח ולקידום האזור.

בהתייחסו לנושא העובדים הזרים בחקלאות, הדרושים להמשך קיום היישובים החקלאיים, הדגיש השר כי הוא מוכן לבוא לקראת החקלאים ולאשר עובדים זרים לחקלאות באזור קו התפר. עם זאת, הדגיש, כי עליהם לפתור את הבעייה העיקרית בתוכם ולהגיע להסדרים ביניהם, אז יפעל השר לסייע להם ברמה הממשלתית.
