

244 חברי הסגל האקדמי מאוניברסיטאות בישראל חתמו על עצומה המביעה תמיכה בסטודנטים המסרבים לשרת ביש"ע. המרצים שחתמו על העצומה גם הביעו נכונותם לעזור לסטודנטים, שכתוצאה מסירובם לשרת ביש"ע ייתקלו בקשיים.

את המהלך החלו 40 מרצים מהאוניברסיטה העברית. אליהם חברו כ 200 חברי סגל מהאוניברסיטאות העברית, חיפה, בן גוריון, הטכניון, מכון ויצמן וממכללות אקדמיות.

מארגני העצומה, וביניהם הפרופ' מוטי פרי מהאוניברסיטה העברית ופרופ' ענת בילצקי מאוניברסיטת תל אביב, אמרו כי הם "מעריכים את האומץ, הנחישות וההקרבה של הסרבנים, ומוכנים לגלות אומץ, נחישות והקרבה דומים, כדי לתמוך בהם ולהגן עליהם".

בעקבות העצומה הראשונית, של 40 ממרצי האוניברסיטה העברית, הוגשו תלונות נגד מרצים, ובימים הקרובים ייערך כנס בנושא הסרבנות בפקולטה למשפטים בירושלים. שרת החינוך קראה להעמיד את חותמי העצומה הראשונית לדין.

עד עתה התמקדו הסרבנים בניסיונות לגייס תמיכה בארץ בעידוד תנועות השמאל הקיצוני.

פוליטיקאים, משפטנים וכלל הציבור גינו את התופעה. עתה החלו הסרבנים לפעול כדי לגייס תמיכה בצעדיהם בחו"ל. בעת תחילת ביקורו של רה"מ בארה"ב תוקרן בטלוויזיה האמריקנית במסגרת התכנית "60 דקות" של העיתונאי בוב סיימון כתבה אוהדת לסרבנים תחת הכותרת "לעזאזל, לא נלך". סיימון עורך הקבלה בין הסרבנים בארץ לבין הסירוב להלחם בוייטנאם. בשבת שעברה שידרה כתבת הסי.אן.אן. כריסטיאן אמנפור כתבה על סרבני השירות. בכתבה התראיין בין השאר פרופ' אריאל רובינשטיין, חתן פרס ישראל לכלכלה לשנת 2002, ובעוד שבוע יפרסם העיתון "ניו יורק טיימס" במוסף סוף השבוע שלו כתבה על תנועת הסרבנים.


