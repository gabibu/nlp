

ראש הממשלה אריאל שרון ממריא הבוקר לוושינגטון, שם ייפגש עם נשיא ארה"ב ג'ורג' בוש וידון עימו בקידום התהליך המדיני עם הפלשתינים על רקע סיום מבצע "חומת מגן". הפגישה עם הנשיא בוש מתוכננת להתקיים ביום שלישי אחר הצהריים.

בנוסף, מתוכננות לשרון פגישות עם שר ההגנה דונאלד ראמספלד, עם היועצת לביטחון לאומי קונדוליסה רייס ועם חברי קונגרס וסנאט. כמו כן יופיע שרון בפני וועידת הליגה נגד השמצה ובפני חברי השדולה היהודית איפא"ק. אל ראש הממשלה מתלווים השרים לימור לבנת ואלי ישי.

מפכ"ל המשטרה, רב-ניצב שלמה אהרונישקי וקצינת המודיעין, אלוף משנה מירי אייזן יציגו לאמריקנים חומר מודיעיני עדכני על מעורבות הרשות הפלשתינית וערפאת בפיגועים.

שרון יציע לאמריקנים כי הכניסה לתהליך המדיני תהיה ללא ערפאת. עוד יציע שרון לשקם את הרש"פ וכן לכנס ועידה אזורית מתמשכת שתתכנס מעת לעת ותעסוק במתן פתרונות.

פגישתו של שרון עם בוש מתקיימת על רקע לחצים כבדים המופעלים על בוש לתמוך בישראל. שני בתי הנבחרים האמריקניים, הסנט והקונגרס אימצו ביום חמישי ברוב גדול הודעות תמיכה בישראל. 96% מכלל מצביעי הסנט הצביעו ברוב של 94 מול 2 בעד ההחלטה כי ישראל וארה"ב נלחמות זו לצד זו בטרור. ההחלטה גם גינתה בחריפות את פיגועי ההתאבדות של ערביי הרש"פ. 92% ממצביעי הקונגרס הצביעו ברוב של 352 מול 21 בעד ההחלטה המאשימה את ערפאת בתמיכה בטרור. כעת חוששים בבית הלבן מתגובת מנהיגים ערבים, שיראו בארה"ב כגורם בלתי ניטראלי.

הסנאטור ג'וזף ליברמן, חבר המפלגה הדמוקרטית מטעם מדינת קונטיקט הוא שיזם את הכרזת הסנט. ליברמן נימק את הצעתו "רציתי שיהיה חקוק באבן: אנו תומכים בזכות הישראלית להגנה עצמית". בקונגרס בעל הרוב הרפובליקני יזמו את ההחלטה טום דיליי (טקסס) וטום לנטוס (קליפורניה). תום דיליי נימק את היוזמה: "שכל טרוריסט ידע היטב: האומה האמריקנית לעולם לא תנטוש את החופש ואת חברתה הדמוקרטית, ישראל".

למרות התמיכה הגורפת בישראל והגינויים לערפאת, יועץ בכיר למדיניות החוץ אמר היום לעיתון "ניו יורק טיימס" כי הבית הלבן לוחץ על ממשלת ישראל להמשיך לשאת ולתת עם ערפאת.

היועץ אמר לעיתון כי האתגר המיידי שעומד בפני הנשיא בוש הוא "לשכנע את ישראל כי האינטרס שלה לטווח ארוך הוא לדון ישירות עם ערפאת, ללא קשר לכמה נורא הוא".

נוסף על כך מציין ה"ניו יורק טיימס" כי למרות שמקורות מודיעין ישראליים הביאו בפני עמיתיהם בוושינגטון עדויות הקושרות את הרש"פ לטרור, תגובת המקורות המדיניים בממשל היא "שלמרות שהמסמכים יכולים להיות מאוד משכנעים, אין הם משנים את העובדה כי יש לעבוד עם ערפאת, במסגרת תוכנית השלום של בוש ומדינות ערב".

ח"כ זבולון אורלב מהמפד"ל שיגר הלילה מברק לרה"מ לרגל מסעו לארה"ב. במברק מבקש אורלב כי רה"מ בשובו יביא עימו בחזרה את יונתן פולארד.

במברק נכתב: "ביציאתך לארה"ב ברצוני להזכיר לך את יונתן פולארד הנמק כבר שנים בכלא האמריקני. שחרורו של פולארד חשוב לעם היהודי לא פחות מחשיבות שחרורו של ערפאת עבור הממשל האמריקני".



