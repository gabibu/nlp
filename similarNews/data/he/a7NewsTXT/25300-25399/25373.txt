

אדם אחד נהרג ושניים נעצרו, לאחר שכוחות הביטחון הירדנים סיכלו ניסיון הברחת נשק מירדן לתחומי הרשות הפלשתינית, דיווח היום היומון בשפה הערבית "א-שארק אל אוסט" היוצא לאור בלונדון.

היומון ציטט מקורות משפטיים יודעי דבר בעמאן, שציינו כי המבריחים ניסו להעביר את הנשק מנמל עקבה דרך נמל אילת, לידי הפלשתינים. כאמור, אחד המבריחים נהרג במהלך חילופי אש עם כוחות הביטחון הירדנים.

על פי הסכם השלום בין ישראל לירדן, שנחתם ב-1994, מחוייבת ממשלת עמאן שלא לאפשר מיתקפות נגד ישראל שיתוכננו או יבוצעו מתחומי ירדן.

על פי הדיווח ביומון, המשלוח כלל מקלעים ותחמושת. לא דווח מתי נעצרו המבריחים.



