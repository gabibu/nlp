

"להתחבר לחלום", הוא שמו של מבצע אכלוס חדש אשר יחל בימים הקרובים ברמת הגולן. זו הפעם הראשונה מזה עשר שנים שרמת הגולן פותחת שעריה למבצע אכלוס שהוא חסר תקדים בהיקפו. בימים אלה החלו במועצה האזורית רמת-הגולן והמועצה המקומית קצרין במבצע איכלוס רחב היקף ברחבי רמת הגולן. במסגרת המבצע מוצעים היום לתושבי הארץ כ-600 יחידות דיור חדשות בקצרין, בקיבוצים ובמושבים בגולן. בחודש אוגוסט יוצאו למכרז כ-300 יחידות דיור נוספות. מדובר במבצע שיווק של יחידות דיור, שייבנו כהרחבות קהילתיות ביישובים קיימים ברמת הגולן, ויירכשו על-ידי המעוניינים וייבנו על-ידי קבלנים פרטיים שזכו במכרזים.

יו"ר המועצה האיזורית ברמת הגולן אלי מלכה מסר כי עלות הרכישה מוטלת על הקונה, אך המדינה תשתתף בכ-35,000 ש"ח ליחידה, בהקמת התשתיות הציבורית בהרחבות השונות. הוא ציין, כי מדובר בהמשך הפעילות הציבורית של קביעת העובדה במאבק על רמת הגולן.

מדובר ביוזמה משותפת של ראש המועצה האזורית רמת הגולן אלי מלכה, ראש מועצת קצרין סמי ברלב ומנהל חבל הגולן יהודה גולדמן, לדבריהם בעקבות פניות של תושבים מכל רחבי הארץ, שביקשו להתיישב בגולן.

מסע השיווק של המבצע יחל ב-12 במאי ממוקד מרכזי שהוקם בקצרין. כמו כן ישווק המבצע באמצעות אתר אינטרנט, שבהקמתו עוסקים בימים אלה בקצרין. כבר עתה הוצבו בגולן שלטים גדולים המפנים את הרוכשים הפוטנציאלים ליישובים המשתתפים במבצע האכלוס, אשר על-פי יוזמיו הוא הגדול ביותר מזה עשר שנים בהיקפו.




