

האלוף יצחק בן-ישראל ראש מפא"ת (מנהלת פיתוח אמצעים ותשתיות) היוצא סיפר בערוץ 2 על חידושים ופיתוחים פרי פיתוחו של צה"ל בשנים האחרונות. לדבריו, צה"ל מפתח מכשיר טלפורטיישן, שבאמצעותו ניתן יהיה להעביר אנשים בדומה לנראה בסדרת המדע הבדיוני הקלאסית "מסע בין כוכבים". בלחיצת כפתור אנשים ועצמים דוממים יעברו ממקום למקום.

"טלפורטיישן, זה להעביר מה אתם רוצים, אדם או חפץ, ממקום אחד למקום אחר, בלי לעבור בדרך. נכון להיום מצליחים בניסויים במעבדות (להעביר) עשרות אטומים.

"כשאומרים להעביר, מדמיינים שמולקולה נמצאת במקום אחד ואיכשהו היא נוסעת למקום אחר. אבל העיקרון הפיזיקלי שלפיו מבצעים את זה, הוא אחר. המולקולה נמצאת במקום אחד, נעלמת ומופיעה במקום אחר. גם אם יהיו בדרך מחסום או גלאים, לא נגלה אותה. בשביל שמולקולה תיווצר במקום אחד היא צריכה להיעלם במקום אחר.

"זה נשמע כמו מדע בדיוני, אבל בוצע במעבדה. לא מדובר על תיאוריה איזוטרית. תוך עשרות מעטות של שנים אפשר יהיה להעביר בני אדם ממקום למקום באופן הזה. לפני שלוש שנים הועבר חלקיק אטומי ממעבדה שנמצאת בשוויץ לכפר בצרפת", אמר האלוף.

הוא אמר כי צה"ל משקיע בטכניקה עתידנית זו בשל האפשרות לשגר צפנים שיהיו מוגנים מפני יירוט. עוד אמר, כי יש כבר צבאות בעולם שמשתמשים במנגנוני טלפורטיישן.

בן ישראל התייחס לאמצעים שצה"ל פיתח כדי לפזר הפגנות ללא פגיעה במפגינים. "אנחנו קוראים לזה אמצעי אל-הרג, שנועדו למנוע התקרבות של המון פורע מעבר לקו מסוים. אפשר לפזר חומר שמחליקים עליו, אפשר לשדר רעש בעוצמה כזאת, שפיזית אתה לא יכול להתקרב. אפשר, כמו ששופכים עם זרנוקי מים זרם חזק על אנשים, להתיז עליהם דבר שמתייבש מהר מאוד ואנשים נדבקים. ניתן להשתמש בחומרים מסריחים, יש רשתות שאפשר להטיל אותם על אנשים והם לא יוכלו לזוז מתחת לרשת".

"בכל הדברים הללו לא נעשה שימוש כעת" אמר בן ישראל "כיוון שבניגוד לאינתיפאדה הקודמת, האינתיפאדה הזאת התאפיינה באש חיה. לא מדובר פה בהמון שרץ וזורק אבנים. כדי לטפל במי שיורה צריך להגדיל את הטווח של האמצעים הללו", אמר.

בן ישראל אמר כי שימוש טכנולוגי נרחב נעשה בסנסורים. "אדם לא צריך לסכן את חייו בשביל לראות מה קורה מאחורי קיר או גבעה. בכל האמצעים הללו בהחלט אנו משתמשים באופן מאוד אינטנסיבי".


