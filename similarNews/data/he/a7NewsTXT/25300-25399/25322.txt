

נביל עמר חבר בקבינט של הרש"פ הודיע לערפאת כי הוא מתפטר. זאת משום שערפאת דחה את דרישותיו לערוך רפורמות מעמיקות בקבינט ובמנגנוני הבטחון של הרש"פ.

עמר הציע למנות קבינט חדש שיעסוק בניהול העניינים האזרחיים ברש"פ, עד שימונה תחתיו קבינט חדש, שיורכב "מהאנשים המוכשרים ביותר לכך", כדבריו.

"לאחר שערפאת סירב להצעתי הגשתי לו את התפטרותי ועזבתי את הישיבה בבניין המוקטעה ברמאללה", סיפר נביל עמר.

באחרונה העלו בכירי הרש"פ את הדרישה להחליף את הפיקוד הבכיר במנגנוני הבטחון הלאומי וזאת לאחר מבצע "חומת מגן" במהלכו נפגעה התשתית הבטחונית של הרש"פ פגיעה עמוקה.

בעקבות התפטרותו של נביל עמר מסרו מקורות ערביים כי לאחרונה רבו הקריאות בקרב אישי ציבור ערבים לערוך שינויים מפליגים בקבינט ואף להעמיד חברי קבינט ופקידים בכירים לדין.

לדבריהם לאחר התרסקותם של המשרדים השונים התברר כי כספים רבים נעלמו. מדובר בכספי תרומות שהוענקו לרש"פ עבור תושביה ועבור המשך הלחימה.

הממונה על התקשורת ברש"פ עימאד פאלוג'י הודיע בסוף השבוע, כי הרש"פ הקימה ועדה שתבחן את המצב במשרדיה ובמנגנוני הבטחון הלאומי.

הוועדה אמורה להגיש דו"ח מטעמה לערפאת, בו יכללו המלצות על שינויים ורפורמות שיש לערוך בקרב הרשויות ברש"פ.
