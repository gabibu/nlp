

כוח צה"ל יצא הבוקר מטול כרם והסיר את הכתר מעל העיר. כח מיחידת מילואים מובחרת נכנס הלילה לעיר בעקבות התראות על כוונת מחבלים לצאת לפיגוע בשטח ישראל.

אבו ג'מוס עציר בטחוני החשוד בניסיון רצח נמלט הבוקר ממשאית של שירות בתי הסוהר סמוך לצומת התשבי בצפון.
עשרה סוהרים יועברו מתפקידם בעקבות כשל האבטחה על העציר הביטחוני שברח הבוקר ממשאית של שרות בתי הסוהר. בשעה זו מתמקדים החיפושים אחר העציר הביטחוני באזור צומת מגידו.

נציבת שירות בתי הסוהר, רב גונדר אורית אדאטו, החליטה כאמור להעביר מתפקידם עשרה מסוהרי יחידת נחשון שהיו אחראים על אבטחת מוחמד סלמאן אבו-ג'מוס העציר שברח.

כוחות גדולים של משטרה, בסיוע שוטרי מג"ב ומסוק משתתפים במרדף ולצורך החיפושים אף הוקם חדר פיקוד מיוחד במשטרת מרחב העמקים.

אבו ג'מוס הוא תושב טירה והוא חשוד כי הטמין מטען נפץ בביתו של קצין חיל הים לפני מספר חודשים.

בשבת המשיכו חיילי צה"ל בפעילות שוטפת ביש"ע. בשבת בבוקר נשמע באזור כנסיית המולד קול נפץ. חיילינו ערכו סריקות ואיתרו את מקור הפיצוץ במבנה ששימש כביכול "מרפאה" ואשר נמצא כ-500 מטרים מהכנסייה.

בסריקות שערכו כוחות צה"ל במבנה בו פרצה האש, התברר כי במקום התפוצץ מטען חומר נפץ שהיה מונח במרפאה. במקום נמצאו מטענים נוספים מוכנים לפעולה, וכן חומרים כימיים להרכבת מטענים ומאות מסמרים. כתב עיתי"ם מוסיף כי במקום נמצאו גם חומרי הסתה.

בחבל עזה המשיכו בשבת כוחותינו לסכל פיגועים והברחת נשק. בשבת בבוקר חשפו כוחות צה"ל מנהרה להברחת אמצעי לחימה סמוך לרפיח. אזור רפיח, בגבול ישראל-מצרים, משמש נתיב קבוע להברחת אמצעי לחימה. בגלי צה"ל דווח כי בזמן שהחיילים פוצצו את המנהרה באופן מבוקר השליכו מחבלים לעברם רימונים ופתחו באש. החיילים השיבו אש אל מקורות הירי.

סמוך לצומת גוש קטיף במרכז חבל עזה הרגו חיילי גבעתי בשבת הבוקר מחבל חמוש. איש מכוחותינו לא נפגע וחיילי הכוח פתחו בסריקות נרחבות באזור.

בשבת בצהריים הפעילו מחבלים מטען חבלה לעבר כוח צה"ל שנע בכביש בין קרני לנצרים בצפון חבל עזה. אין נפגעים לכוחותינו.

כתבנו קובי פינקלר מסר כי מיום שישי ועד מוצאי שבת ביצעו מחבלים שלש התקפות ירי לעבר הישוב בית אל. באחת הפעמים פגעו קליעים בחומתו של בית באחת השכונות ובפעם השניה נופצו כמה שמשות של בתים בשכונה סמוכה. לא היו נפגעים וצה"ל השיב אש.
