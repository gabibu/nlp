

ברוב של 20 תומכים מול 3 מתנגדים אישרה הממשלה את המשך פעולתו של שירות הרפואה הפרטית, שיאפשר לחולים בבתי החולים הממשלתיים לבחור את הרופא שיטפל בהם.

השירות יוגבל לשעות אחר הצהרים, כדי למנוע פגיעה בחולים שאינם יכולים לשלם בעבור בחירת הרופא.

החלטת הממשלה התקבלה לאחר שנים רבות שבהן פעל השירות בבתי החולים ללא הרשאה חוקית. ב 21 במאי הופסקו שירותי הרפואה הפרטית בבתי החולים איכילוב בתל אביב, שיבא בתל השומר, אסף הרופא בצריפין ורמב"ם בחיפה, וזאת לאחר שהיועץ המשפטי לממשלה קבע כי השירות חייב להיות מוסדר בתקנות.

משרד הבריאות ומשרד האוצר הציגו בדיונים דעות בלתי אחידות, ולכן דרש מהם בג"צ להביא את הנושא להכרעת הממשלה בתוך 21 יום, ולהגיע להכרעה מהירה, רצוי תוך 60 יום.

בהחלטתה קבעה הממשלה כי יש להסדיר את בחירת הרופא בתשלום בתאגידי הבריאות הסמוכים לבתי החולים הממשלתיים, וזאת על סמך תקנות שגובשו בהסכמת היועץ המשפטי לממשלה.

קופת החולים הכללית התנגדה להמשך השר"פ בטענה כי השר"פ מגדיל את הוצאותיה. האוצר התנגד אף הוא לשר"פ בטענה כי בכך תוגדל ההוצאה הלאומית על בריאות, דבר שישפיע על המצב הכספי במגזרים אחרים. לעומת זאת, בהסתדרות הרפואית ובבתי החולים תומכים בשירות, מפני שיש בו כדי להגדיל את שכר הרופאים. משרד הבריאות תמך בהמשך מתן השר"פ.

השר"פ ימומן במחציתו בידי הקופה הציבורית וחציו בידי אזרחים שיוכלו להרשות לעצמם לשלם תוספת למס הבריאות כדי לבחור ברופא.
