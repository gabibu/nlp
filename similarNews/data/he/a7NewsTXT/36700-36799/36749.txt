

חילול השבת גרם למשבר גדול, שעלול לבוא לידי ביטוי אף בשעת הקרב, אומר לערוץ 7 הרב זכריה בן שלמה, ראש הכולל בישיבת שעלבים וראש המרכז להלכות ולהלכות צבא, ומחברו של הספר "הלכות צבא".

לדבריו, מהפרטים שהתפרסמו בתקשורת עולה תמונה חמורה, ועל פיה החיילים קיבלו פקודה שעיקרה היה חילול שבת ללא צורך של פיקוח נפש. לדבריו, הדבר נוגע בפתרון הדילמה בין מצב אמיתי של פיקוח נפש, שיש לחלל בו שבת, לבין מצב שאין בו צורך לחלל שבת, ופעמים רבות יבצע החייל את הפקודה מתוך אמון במפקדו. עם זאת אם לאחר מעשה מתגלה שמפקדו שיקר לו, והוא חילל שבת שלא לצורך, נוצר משבר אמון ומעתה כל חייל ישקול היטב את פקודת מפקדו.

עוד אומר הרב בן שלמה כי לא מפקד מחלקת הטירונים היה צריך לשקול את מחיר סירוב הפקודה הבלתי חוקית בעליל לחלל את השבת אל מול השפעות העניין על החיילים טירונים שלו, אלא לצבא היה אסור להעמיד בפני חייליו מצב שבו נדרש מפקד לבצע או להורות על ביצוע פקודה בלתי חוקית בעליל. שבת שחוללה אבדה לצמיתות ואי אפשר להשיבה, מציין הרב בן שלמה, ולכן צריך פעם אחת לעמוד ולסרב לפקודה שאינה חוקית, כדי שידעו שמדובר בפקודה בלתי חוקית, ובפעם הבאה יבינו בצבא שאסור להם לגרום למצב כזה.
