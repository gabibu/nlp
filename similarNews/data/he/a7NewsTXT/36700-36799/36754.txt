

נשיא עירק סדאם חוסיין החליט להעניק חנינה לכל האסירים והעצירים בארצו, כולל האסירים הפוליטיים.
כך נאמר בהודעה שפרסמה מועצת פיקוד המהפכה, וציטטה אותה אתמול סוכנות הידיעות הרשמית של עירק .

"מועצת פיקוד המהפכה מעניקה חנינה מלאה, כוללת וסופית לכל אזרח שהורשע או שנעצר מסיבות פוליטיות או מכל סיבה אחרת, גם אם הוא נמצא בתוך גבולות המדינה וגם אם הוא מחוצה להם", נאמר בהודעה שקרא שר ההסברה מוחמד סעיד אל-סאחאף בשידור בטלוויזיה הממלכתית.

"החנינה נוגעת לכל האסירים הנמלטים או לאלה שנעצרו בשל עמדתם השלילית כלפי השירות הצבאי או מסיבות משפטיות, חברתיות או כלכליות. היא גם נוגעת לכל העצירים ולכל אלה שהורשעו שלא בפניהם מסיבות פוליטיות או מכל סיבה אחרת, כולל הנידונים למוות, והעצורים בשל עבירות שעונשן עונש מוות", נכתב עוד בהודעה.

"האסירים והעצירים יוכלו להשתחרר מיד, מלבד אלה שהורשעו או שנעצרו בעוון רצח. אלה ישוחררו אך ורק אם יזכו במחילתן של משפחות הקורבנות, או אם ישלמו את חובם למדינה או לאנשים פרטיים", צוין במסמך. לא נמסרו נתונים באשר למספר האסירים בעירק.

החנינה, שיישומה ירוקן את בתי הכלא בעירק, באה חמישה ימים לאחר בחירתו מחדש של סדאם חוסיין לתקופת כהונה של שבע שנים, במשאל עם שנערך ביום שלישי, שבו זכה ב 100% של הקולות.
