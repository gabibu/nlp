

אנשי "אל-קאעידה" נמלטו בשנה שעברה לבנגלדש מאפגניסטן. כך דיווח בסוף השבוע השבועון האמריקני "טיים", אך פקידים בדאקה מיהרו להכחיש את הטענות.

"ספינה הובילה ב-21 בדצמבר 2001 כ-150 אנשי טליבאן ואל-קאעידה וכמות גדולה של נשק ותחמושת, שמקורם באפגניסטן, לעיר הנמל צ'יטגונג שבדרום-מזרח בנגלדש. מאוחר יותר, כמה מהפעילים האלה הועברו לחבל קשמיר, בגבול בין הודו לפקיסטן", נכתב בעיתון.

"בואה של קבוצה גדולה של אנשי אל-קאעידה מגבירה את החשש כי בנגלדש עשויה להפוך לחזית מסוכנת חדשה במלחמתה של ארה"ב בטרור", הוסיף השבועון. משרד החוץ בדאקה הכחיש את טענות "טיים", וציין כי בנגלדש אינה משמשת ארץ מקלט לפעילים האיסלמים ושהמדינה מתנגדת לטרור על כל צורותיו.

(עתי"ם-רויטרס)
