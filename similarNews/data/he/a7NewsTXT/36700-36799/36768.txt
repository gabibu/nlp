

בראיון שקיים הבוקר עמנואל שילה בתוכניתו בוקר בשבע בערוץ שבע התראיין משה זר, אביו שלח גלעד זר הי"ד, בעליה של חוות גלעד שפונתה אמש ונמצאת כעת בתהליך של בניה מחודשת.

בראיון תיאר זר את המראות הקשים של שעות עקירת המאחז ושלל מכל וכל את נטענה בדבר הכאת חיילים ושוטרים על ידי מתיישבי המקום. "הטענה של 'מרימים ידיים על חיילים על שוטרים וחיילות ושוטרות', זה פשוט שקר וכזב. במוצאי בשבת ישבנו כאן כ-120 אנשים, מבוגרים, ילדים וילדות ונערים ונערות בתוך הסככה. לאחר סעודה שלישית הגיעו לפה שוטרי יס"ם, מאתיים שוטרים! מאתיים שוטרים! כל אחד גברתן. כל אחד, כמו שאומרים 'גורילה'. הסתדרו 80 מטר מהסככה הזאת והתחילו לרוץ בריצה רצינית מאוד כמו נחיל דבורים. התנפלו עלינו, כולם היו שוטרים לא הייתה אפילו שוטרת אחת. התחילו להרביץ מכות רצח, גם לנשים, נערות, ילדים וילדות. פשוט מכות רצח. אף אחד לא הרים עליהם יד".

"הם לא טלפנו אלינו" המשיך זר בתיאורו "לא ביקשו ממנו שום דבר. לא ביקשו להתפנות, לא כלום. כמו חיות טרף". וטועה כבוד ראש הממשלה וטועה כבוד שר הביטחון וטועים כולם כשהם אומרים שפה יש חבורת פורעים ובריונים. פה יש אנשים שלא רוצים ולא רצו ולא מעוניינים להרים ידיים על אף אחד".
"עמדתי בצד וראיתי הכל. התנפלו חמישה שישה ולפעמים גם יותר, על בחור מסכן אחד, השכיבו אותו על הריצפה, סטרו לו בעטו בו נתנו לו אגרופים, ומה רציתם אתם, שאחד כזה לא ירים ידיים להתגונן. אין פה נוער גבעות, היו פה נוער גבעות ביום רביעי שקלקלו מכוניות בכביש. זה הכאיב לי, זה חרה לי כמו שזה הכאיב לכולם. אנחנו לא רוצים לעשות נזקים לאף אחד. מי שהתחיל פה מלחמת פראות, פראים של ממש אלה היס"מניקים וזאת האמת".

באשר לטענה לפיה לא ענדו השוטרים תגי זיהוי כמתחייב בחוק, קבע זר כי כבר ב"מוצאי שבת אף אחד מהם לא נשא תג זיהוי, אף אחד מהם לא נשא דרגות. אפילו מפקד משטרת אריאל בא לכאן בלי תג זיהוי ובלי דרגות. כששאלו אותם 'איך קוראים לך?' ענו השוטרים 'קוראים לי שחר איילון' שזה שמו של מפקד מחוז ש"י. הוא נתן הוראה לשוטרים שלו להוריד דרגות ולהוריד תגי זיהוי ולהגיד שקוראים להם שחר איילון, זה שקר שאין כדוגמתו, שקר גדול שעל זה אי אפשר לעבור לסדר היום ולדעתי אפשר להעמיד אותו לדין ולהוקיע אותו.

אתמול ובמוצאי שבת הרסו מבנים, לא פרקו חווה ואמרו פיארנו את החווה לכו מפה ושלום. הרסו פה מבנים וקרצפו אותם, פשוט הרסו הכול שלא יהיה אפשר להשתמש בשום חומר מחדש. עמדתי פה, בכיתי ואמרתי 'בסדר הרסתם אבל למה אתם דורסים את זה, למה אתם מקלקלים את זה תגידו לי, אין תשובה. אין תגובה. כולם משחר איילון מפקד מחוז ש"י שהסתובב פה הדור ומהודר, חתיך מהסרטים, כשהוא מביט על כל הסביבה, אני אומר לו למה אתם הורסים, תשאירו את זה שלם. לא, פשוט ניתצו כל דבר, היו פה מכולות חתכו אותן לשניים, דרסו אותם פשוט להכעיס, לתיאבון, מבלי להבין מדוע. פה השקיעו חמש מאות אלף דולר, בחווה המצחיקה, הכאילו לא ראסמית הזאת, אני פה מעבד קרקעות שקניתי לפני עשרים שנה, שהערבים לא עולים לי על הקרקע כי הם מכבדים את הרכישה, הם אומרים שאלה האדמות של מוסא זר. במשך עשרים שנה אף אחד לא עלה על הקרקעות האלה. מי בא להפריע לי, מפקדי לשעבר? אלה שיודעים שכל התביעות שלי נקיות וטהורות? הם צריכים להפריע לי? למה?"

באשר לחוקיות החווה אמר משה זר כי "כל מי שמקבל מיקרופון אומר 'החווה הזאת לא חוקית' שקר וכזב. החווה הזאת חוקית לכל דבר. יש איתי מסמכים, יש לי מכתב מהיועץ המשפטי של משטרת ישראל שאפילו שהקרקע נקנתה ויש עליה בקשה לרישום ראשון, אין צורך עדיין לרשום אותה בטאבו, ואני יכול להתנהג בה כבעלים לכל דבר".

לשאלת אפשרות הבניה במקום אמר משה זר לעמנואל שילה כי "יש חוק שאדם שיש לו קרקע בלתי רשומה (וכאלה הן רוב רובן של האדמות ביש"ע) ומעוניין להקים על זה משהו לחקלאות מותר לו. אבל מזהירים אותך שלא תקים על זה שכונה ולא תהפוך את זה לישוב. בענייני חקלאות לא צריך לבקש, לא רישיונות ולא היתרים ולא תוכניות. בסך הכול צריך ליידע את השלטונות ולומר שהוספת משהו על הקרקע. ולא יכול, לא שר הביטחון ולא ראש בממשלה ולא כל היועצים המשפטיים שלהם, לבוא ולהגיד שזו חווה בלתי חוקית. הם עצמם אומרים דברים בלתי חוקיים".

משה זר אף סיפר כי הגיש את תביעתו בעניין לבג"ץ ואולם כעת "צריכים להחליט ששומעים אותנו בבג"ץ ולהחליט שמקבלים את הטעונים שלנו. אבל", אמר זר "בית המשפט העליון לפעמים הוא בית משפט ולפעמים הוא "בית משפח" הוא מחליט את החלטותיו לא תמיד לפי הדינים התקנות והמשפטים, אלא לפעמים עוברת עליהם רוח רעה והם מחליטים החלטות אחרות ודי לחכימא ברמיזא".

משה זר ציין בראיון גם את קיומה של חווה ערבית קרובה שנגד הקמתה עומד צו מניעה מזה שנה וחצי, אולם השר לביטחון פנים ושרים אחרים מעדיפים להתעלם ממנה ולא להזכיר את העובדה הזו.
