


הממשלה אישרה את הרפורמה בענף המוניות, שנועדה להסדיר את ההסעות בקווי השירות של המוניות וכן את פעילותן של המוניות המיוחדות. ("ספיישל").

הרפורמה הוגשה לאישור הממשלה לאחר שבשבוע שעבר הגיעו ביניהם שר התחבורה ד"ר אפרים סנה ושר האוצר סילבן שלום לסיכום על פרטי התוכנית.

על פי תוכנית שיזם השר סנה יוענקו רשיונות הפעלה לקווי שירות במוניות בקווים שבהם פעלו המוניות ברציפות במשך שלוש השנים האחרונות או שהגישו בקשה לקבלת רישיון לקו שירות בשבע השנים האחרונות, ובקשתם נדחתה.

הרשיונות יינתנו לתקופה של חמש שנים ויחודשו מדי שנה. בתום חמש שנים ייערכו מכרזים להפעלת אותם קווים.

על פי תוכניתו של שר התחבורה, עד להשלמת הרפורמה לא יינתנו רשיונות נוספים להפעלת קווי שירות חדשים, ומספר המוניות המורשות לפעול בקווים האלה לא יעלה על זה הקיים היום, וזאת כדי לשמור על פרנסתם של נהגי המוניות האחרים.

שר התחבורה ציין כי ענף המוניות מתנהל כיום בצורה בלתי מסודרת ובלתי יעילה, דבר הפוגע בשירות הניתן לנוסעים ובנהגי המוניות הפועלים כחוק.

במסגרת הרפורמה אושרה גם הצעתו של סנה להעמיד את סכום אגרת הרישיון להפעלת מונית ("מספר ירוק") על 185 אלף שקל במקום 172 אלף שקל כיום, ולהקפיא את מנגנון הפחתת האגרה, וזאת עד לשנת 2004.
