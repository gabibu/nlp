

דקות אחדות לאחר שהחיילים והשוטרים הרבים עזבו את חוות גלעד החלו בחווה להיערך לקראת בנייה מחודשת של בית הכנסת, ושל מבנה נוסף. לאחר שהשלימו הכוחות את פינוי שתי המכולות והסככה שעמדה ביניהן, הם עזבו את המקום, אולם אז הובאו לשם חומרי בניין כדי להתחיל מיד בבנייה.

מוקדם יותר דיווח יצחק שליסל, תושב עפרה שהיה במקום, כי המאבק התמקד בניסיון למנוע ממנופים של צה"ל להרוס את המבנה האחרון שנותר בחווה. לדבריו, החיילים התנהגו "בצורה סבירה והיו בסדר גמור", אולם שוטרי מג"ב ויס"מ, הוא מתאר, התנהגו בפראות, וכי בניגוד לדרישת החוק הם אף הורידו את תגיהם, כדי למנוע את זיהויים. זאת בניגוד לפרסומים בתקשורת כי השוטרים וחיילי צה"ל הגיבו לאלימות המתיישבים. מפקד מחוז ש"י במשטרה ניצב שחר איילון אמר לראש המועצה האזורית גוש עציון שאול גולדשטיין כי אף לא אחד משוטריו ספג פגיעה מידי המתיישבים בחוות גלעד.

צה"ל הכריז על החווה ועל שטחים נרחבים מסביב לה שטח צבאי סגור, ולאחר מכן, בהוראת יו"ר העבודה, החלו כוחות גדולים של צבא ומשטרה לעקור את המתיישבים, ולפנות עשרות אזרחים שהגיעו למקום כדי למנוע את פעולת ההרס.

בבוקרו של יום ראשון ניצבו אל מול חיילי צה"ל והשוטרים יותר מאלף אנשים. כתב ערוץ 7 אפי מאיר דיווח כי גם בצה"ל לא נצפתה התנגדות בעוצמה כזאת. כך עולה, לדבריו, מדיווחים שמסרו מפקדים לדרגים גבוהים. כזכור, לפני כשנה עקר צה"ל את מאחז "חוות מעון", אך שם הייתה ההתנגדות בהיקף של מעטים. הפעם, מציין כתבנו, המראות היו אחרים, ואחד מהם היה מראה התרגשותם של חיילים דתיים, שקיבלו פקודה לפרק את מבנה בית הכנסת.

אורן זר, אחיו של גלעד זר הי"ד, אמר לערוץ 7 כי כדי שלא להגיע למצב שנוצר התאמצה משפחתו להבליג על הרצון להתנגד בכוח לגזירת שר הביטחון, וביום רביעי שעבר היא קיבלה עליה הסדר של פשרה, אולם העימות התרחש משום ששר הביטחון הפר את ההסכם הסודי שהיה בינו לבין המשפחה. על קיומו של הסכם זה, שאותו הכחיש שר הביטחון, העיד גם הרב אבי רונצקי מהיישוב איתמר. בערוץ הראשון של הטלוויזיה אמר כי חלק מאובדן השליטה במאחז "חוות גלעד" נגרם מהפרת ההסכם שבין שר הביטחון להנהגת המתיישבים. לדברי רונצקי, ההנהגה הבטיחה למתיישבים באזור כי הסככה לא תיהרס, וכי החווה החקלאית תמשיך לפעול, ומשהפר שר הביטחון הבטחה זו, ואף התכחש אליה, הם איבדו את אמונם בו ובהנהגה ככלל. אורן זר אף ציין כי המכולות שצה"ל התעקש להרוס אתמול הן אותן מכולות שביום חמישי שיפץ צה"ל בידי יחידת הבינוי שלו.

הצבא עקר את המכולות שהוא בעצמו שיפץ לפני כשלושה ימים, אמר אורן זר, וכל זאת כדי לשפר את מצבו של שר הביטחון בסקרים, בכך שיראה כי הוא "נכנס במתנחלים", כלשונו של זר.

זר הוסיף כי לאחר ששר הביטחון הפר את ההסכם הם פטורים מלקיימו. יתר על כן, מוסיף זר: "אנחנו מתכוונים לעלות על הגבעה בכל הכוח. לכמה זמן שנדרש וכמה פעמים שיידרש כדי להקים יישוב בלי פקפוקים, בלי פשרות, בלי גנבים בלילה ובלי פריימריס".

אתמול, בתום ישיבת החירום שכינסה מועצת יש"ע במחנה חורון, קראו חבריה לציבור להמשיך ולהיאבק על החווה. יחד עם זאת הם קראו לאנשים המגינים על החווה להקפיד שלא לפגוע בכבודם ובגופם של חיילי צה"ל ושל השוטרים.

יו"ר סיעת העבודה אפי אושעיה אמר לערוץ 7 כי הוא בעד הידברות, וכי לדעתו היה צריך להידבר גם קודם עם הנהגת המתיישבים ולהימנע מעקירה בכוח. כוח, לדבריו, מוליד קיצוניות. יש לזכור, אומר אושעיה, כי מדובר בפעולה שתואמה עם ראש הממשלה, וכי משום כך המתיישבים צריכים להתלונן על מי שהוא נציגם בממשלה, כלומר על ראש הממשלה.

עוד הוסיף אושעיה כי העימותים עם מתנחלי הגבעה משמשים נקודות יתרון פוליטיות לשמאל היושב בממשלה.
