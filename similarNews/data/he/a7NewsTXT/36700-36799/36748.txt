

עו"ד דב שילנסקי, ניצול שואה, ששימש בעבר יו"ר הכנסת, ושהיה ממפקדי אלטלנה, קורא במכתב נרגש לאישים בכירים להפסיק את מלחמת האחים. "אני מפחד ממלחמת אחים", אמר שילנסקי. לדבריו, עקב ביממה האחרונה בכאב בנעשה בחוות גלעד. המחזות שבהם נראים מתיישבים נשכבים ואוחזים בקרקע וחיילים ושוטרים גוררים את גופם, הלמו בו בכוח והחזירו אותו לימים ההם, שבהם שהה בהתנחלות הראשונה בסבסטיה. "גם אז הגיעו חיילים ושוטרים לפנות את המתיישבים, סיפר. שילנסקי פנה אז לחבריו ואמר שאסור בשום אופן להרים יד על חייל או על שוטר, וכי על ההתנגדות לפינוי להתבצע בשכיבה על הקרקע.

שילנסקי, שהיה אחד ממפקדי הספינה אלטלנה, ציין כי מאותם ימים של אלטלנה יש לו טראומה. "בגין נתן פקודה לא להשיב באש כשירו עלינו. אחרי שהורידו אותו מהאונייה הבוערת, דיבר בגין ברדיו ובכה. אחרי זה לעגו לו, אך הוא הדגיש ואמר: 'מלחמת אחים - לעולם לא!'".

שילנסקי סיפר כי ליבו נקרע כאשר קרא על הילדה עטרה שבו בת ה-15, שנפצעה במהלך הפינוי. לפני ארבעה חודשים נרצחו אמה ושלושה מאחיה בפיגוע ביישוב איתמר.

הוא גם סיפר כי לבו נחמץ כששמע את הקריאות של המתיישבים לעבר החיילים והשוטרים ולכן החליטה לכתוב מכתבים לרה"מ, לשר החוץ פרס, לשר הביטחון בן אליעזר, לשר לבטחון הפנים עוזי לנדאו, לשר המשפטים מאיר שטרית ולמועצת יש"ע.

במכתב הוא כותב: "לפני 54 שנים קרתה הטרגדיה של אלטלנה, פצע עמוק וכואב, שלמרות השנים הרבות טרם הגליד. דם חללי אלטלנה הקדושים עדיין זועק מן האדמה". שילנסקי מוסיף במכתב ומבקש מכל הנוגעים בדבר לעשות כל דבר אפשרי כדי שטרגדיה דומה לא תשוב. הוא מדגיש כי פנייתו היא כיהודי וכישראלי, ללא כל זיקה פוליטית.
