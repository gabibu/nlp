

למרות הפיגוע ליד כרכור בו נרצחו 13 בני אדם וכ 50 נפצעו, נמסר בערוץ 1 כי התכנית "יהודה תחילה" נמשכת ללא שינוי וכי צה"ל יפסיק את סיוריו בשכונות הערביות של חברון, אך ישמור לעצמו את הזכות להיכנס אליהן במקרה שיקבל התראה חמה על כוונות לבצע פיגוע.

נועם ארנון, דובר היישוב היהודי בחברון, אמר לערוץ 7 כי עד עכשיו צה"ל שלט בכל העיר חברון והתפרס בכל רחבי העיר, וכך הצליח לגלות מחבלים ומעבדות חבלה ולמנוע פיגועים. "חברון", אומר ארנון, "הייתה שקטה, ובשל כך יכלו כמאה אלף אנשים להגיע לחברון בבטחה. כעת," מוסיף ארנון, "שר הביטחון, בצעד בלתי שפוי, מורה לצה"ל לצאת מהעיר חברון כולה ולהתפרס רק סביב היישוב היהודי, ופירושו של דבר הוא שהעיר שוב תופקר לידי המחבלים, והם יוכלו לפעול בה באין מפריע כדי להכין מתאבדים ומעבדות נפץ, דבר שישפיע על מצב הביטחון בכל הארץ", דברי ארנון.

צה"ל החל לדלל את כוחותיו בעיר ובפועל הוא מאייש רק בית אחד בשכונת אבו סנינה, הצופה על בתי היישוב היהודי, ובית זה, גם על פי ההסכם החדש, לא יפונה. גם מעמדם של הכוחות המזוינים הערבים הקרויים משטרה פלשתינית אינו ברור. היום אסור לשוטרים פלשתינים חמושים לנוע בעיר, אך נמסר כי ארה"ב סייעה באחרונה בהכשרת שוטרים ערבים מחברון לקראת שובם לעיר. מקורות צבאיים העריכו כי בשלב ראשון יותר לשוטרים לסייר ללא נשק.
