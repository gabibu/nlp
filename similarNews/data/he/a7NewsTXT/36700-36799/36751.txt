

מנהיגי המדינות הדוברות צרפתית סיימו אתמול ועידת פסגה בביירות בהודעה כי יש לתת קדימות לטיפול האומות המאוחדות בנושא העירקי. "אנו תומכים במתן קדימות לחוק הבינלאומי, ובהענקת תפקיד ראשי לאומות המאוחדות", נאמר בהודעת הסיכום של הפסגה.

"אנו קוראים לגילוי אחריות משותפת בפתרון המשבר העירקי, ואנו קוראים לעירק לכבד את מחויבויותיה במלואן. אנו רושמים בשביעות רצון את הסכמתה הרשמית של עירק לחידוש עבודת הפקחים של האו"ם, ללא תנאים", הוסיפה ההודעה.

נשיא צרפת ז'ק שירק היה אורח הכבוד בוועידת הפסגה הזאת, הפסגה התשיעית, הידועה יותר בכינוי פרנקופוניה. מדינות כגון קנדה ובלגיה השתתפו גם הן בפסגה.

ארגון זה, המאגד 56 חברות מלאות או משקיפות, מייצג כ 500 מיליון נפשות, וכולל יותר מרבע מהמדינות החברות בארגון האומות המאוחדות.

הנציגים גינו כל צורה של טרור, והכריזו כי יש להילחם בו תחת הנהגת האומות המאוחדות. הם הוסיפו כי המערכה הגלובלית נגד הטרור חייבת לכבד את זכויות האדם ואת האמנות הבינלאומיות.

הפסגה בחרה בנשיא סנגל לשעבר עבדו דיוף למזכ"ל החדש במקומו של המצרי בוטרוס בוטרוס-גאלי, שכיהן בתפקיד מזכ"ל האו"ם בשנים 1992   1996 .

אמש גורש כתב ערוץ 2 גדעון קוץ מהוועידה ,והגיע לירדן. לבקשת ערוץ 2 עוכב פרסום גירושו עד שקוץ הועבר בבטחה לירדן.

קוץ, תושב צרפת, המחזיק בדרכון צרפתי, נכנס ללבנון וברשותו תעודות עיתונאי של שבועון יהודי והוא דיווח מהוועידה לערוץ 2. הוא גורש בטענה כי בהיותו חלק מפמלייתו של הנשיא שירק לא הותר לו לדווח לארץ. לצרפתים הוסבר כי לבנון נמצאת במצב מלחמה עם ישראל, וכי אין בכוונתה לאפשר לעיתונאי ישראלי לשדר לתקשורת הישראלית. עוד צוין כי קוץ הופרד מיד משאר העיתונאים, וכי עיתונאים לבנונים אחדים התכוונו להתנגד לגירושו, אך לבסוף הוחלט שלא להפריע למהלך וועידה.
במאמר המערכת של העיתון "תישרין" בסוריה נכתב: "צרפת וסוריה קשורות בהבנה עמוקה, וברצון כן להדק את היחסים המדיניים, הכלכליים והתרבותיים הדו-צדדיים".

עוד מציין העיתון כי ביקורו של הנשיא שירק נערך בעיתוי חשוב "בעת שבה ישנה הסלמה נוספת בתוקפנות הישראלית, ובעת שבה נשמעים איומים אמריקניים על עירק".

"תישרין" מדגיש עוד את תפקידה ההיסטורי של צרפת, שהכירה, עוד מימי דגול, "בצדקת עמדותיהם של הערבים".
