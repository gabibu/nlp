

ועדת השרים לעניין עליית בני הפלשמורה התכנסה הבוקר לדיון בראשות ראש הממשלה, אריאל שרון. בכירה במשרד החוץ דיווחה שמתנהלים מגעים שוטפים עם ממשלת אתיופיה כדי לחתום על מסמך שיאפשר הוצאת בני הפלשמורה.

מנכ"לית משרד העלייה והקליטה, העומדת בראש הצוות הבינמישרדי להעלאת ולקליטת בני הפלשמורה, סקרה היום בפני השרים את פעולות ההכנה שמבצעים משרדי הממשלה. מנכ"ל הסוכנות היהודית, משה ויגדור, הודיע לשרים כי הסוכנות השלימה את עבודות ההכנה והינה ערוכה לפעילות מוגברת באתיופיה, מרגע שיחתם ההסכם עם הממשלה האתיופית.

בסיום הישיבה הורה ראש הממשלה לנציגי משרד החוץ להאיץ את המגעים עם ממשלת אתיופיה על מנת להבטיח שהכפלת מספר הבאים מבני הפלשמורה מאתיופיה תצא אל הפועל בהקדם האפשרי. בנוסף, ראש הממשלה הורה כי משרד הפנים יסיים עד סוף השנה את בדיקת הזכאות של בני הפלשמורה על מנת להגיע לרשימה סופית של הזכאים.
