

בישיבת ועדת המדע והטכנולוגיה של הכנסת החליטו חברי הכנסת, בניגוד לעמדת הממשלה, להתחיל בהליכי חקיקה כנגד 'דואר זבל' אלקטרוני על פי המודל האמריקאי.

על פי המודל האמריקאי ניתן לשלוח הודעות פרסום בשיווק ישיר, אלא אם הודיע הנמען כי הוא מסרב לקבל הודעה שכזו.

לשם הגברת יעילותו של המודל החליטה הוועדה כי יש להקים "מרשם סירוב", בו יוכל להירשם כל מי שאינו מעונין לקבל הודעות כאמור ובמקביל ייקבע איסור על משלוח הודעות אל כל נמען שנרשם במרשם זה.

חברי הכנסת שהציעו את הצעת החוק, ח"כ נעמי בלומנטל, ח"כ רומן ברונפמן וח"כ רשף חן, הודיעו כי החקיקה בנושא חייבת לאזן בין הזכות לפרטיות לבין הרצון של הציבור להמשיך להיות חשוף למידע מגוון בשוק החופשי. כמו כן, החליטו חברי הכנסת כי נכון לעכשיו אין להרחיב את האיסור גם על 'דואר זבל' רגיל, הנשלח אל הציבור דרך רשות הדואר ולהתמקד בדואר האלקטרוני בלבד.
