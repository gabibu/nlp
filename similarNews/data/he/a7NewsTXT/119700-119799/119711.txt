

חברי הליכוד שבח שטרן ונתן אנגלסמן הגישו היום עתירה דחופה לבית הדין העליון של המפלגה בדרישה להדיח לאלתר את בנו של ראש הממשלה מהמפלגה לאור כתב האישום החמור שהוגש כנגדו והעובדה כי פגע קשות בתדמית הליכוד. כך מדווח אתר NFC.

בין היתר נטען בעתירה כי שרון הבן כלל איננו כופר במעשים המיוחסים לו ולפיכך אין כל צורך כי התנועה תמתין להרשעתו בפועל ושומה על בית הדין לסלקו כבר כעת משורות המפלגה. העותרים מבססים עתירתם על מכתבו של עמרי שרון ליו"ר הכנסת, בו נאמר: "אכן בנהלי את קמפיין הבחירות של אבי בשנת 1999 לא עמדתי במגבלות הסכומים שבחוק המפלגות ועל כך אני נותן את הדין".

העותרים מביאים כדוגמא את מקרהו של אוהד קמין, חבר המפלגה שפרסם מאמר חריף נגד ראש הממשלה ובית הדין העליון של התנועה החליט לסלקו בגינו מהמפלגה וזאת למרות שהיועץ המשפטי לממשלה קבע כי אין עילה להעמיד את קמין לדין בעקבות הדברים שפורסמו.
