

היום יוועד בארה"ב יועצו של ראש הממשלה, עו"ד וייסגלס, עם מזכירת המדינה האמריקאית קונדוליסה רייס. השניים ידונו בבקשה מישראל להעביר אמצעי לחימה לידי הרש"פ לצורכי "מאבק בטרור".

יועצו של ראש הממשלה עורך הדין דב וייסגלס ייפגש היום בארצות הברית עם מזכירת המדינה קונדוליסה רייס לדון בהיערכות ליישום תוכניתו המדינית של ראש הממשלה. בין הסוגיות שידונו בהן השניים יבלוט הדיון בבקשתם של הפלשתינים מישראל למכור להם נשק קל, כדורי רובי ואמצעי לחימה נוספים.

את בקשתם העבירו הפלשתינים לישראל בעת פגישתו לפני כשלושה חודשים של שר הבטחון שאול מופז עם הממונה על ענייני הפנים ברש"פ נאסר יוסף. יוסף אמר למופז שכדי ליישם את הדרישה הישראלית למאבק פלשתיני בטרור הרי שיזדקקו שם לרכישת אמצעי לחימה מישראל.

בפגישתו אז אמר מופז ליוסף שהרש"פ תוכל לרכוש אמצעי לחימה מהשוק השחור בעזה, אולם ככל הנראה ההצעה לא ירדה מעל סדר היום. היום צפוי, כאמור, להתקיים מפגש אמריקאי ישראלי שיעסוק בין השאר גם בסוגיה זו.

יצויין כי בתגובה לבקשה הפלשתינית שב שר האוצר בנימין נתניהו על הסיסמא הזכורה מימי אוסלו "אל תתנו להם רובים". נתניהו תהה מדוע כאשר הפלשתינים נלחמים בנו אין להם כל מחסור בנשק ורק כאשר עולה הדרישה למאבק בארגוני הטרור ברש"פ עולה סיפור על מצוקה שכזו. "אסור לתת להם לא רובה ולא כדור", אמר נתניהו.

עוד מציין כתבנו כי בימים האחרונים מפעילה ארצות הברית על ישראל לחץ כדי שזו תאפשר כניסה מסודרת של נשק ואמצעי לחימה ממצרים לידי הרשות הפלשתינית. גם סוגיית הנשק המצרי צפויה לעלות בפגישת וייסגלס-רייס.
(ש)
