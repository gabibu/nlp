

ח"כ ניסן סלומיאנסקי מהמפד"ל, שהיה בטקס מלווה מלכה מול שערי כלא מעשיהו, כתמיכה בעצורי ההתנתקות הכלואים בו, אומר כי 'הדמוקרטיה נשכחה'. מסת מפגינים בכיכר לא תעזור כי הפסקנו להיות מדינה דמוקרטית.

"בסערת הרצון לעשות את הגירוש, המטרה, בניגוד לתפיסת הבסיס של מדינה דמוקרטית, מקדשת את האמצעים. הציבו מטרה לעשות גירוש ועכשיו לא משנה שום דבר ובאיזה אמצעי נוקטים. בכך הופכים אותנו ממדינה דמוקרטית למדינה דיקטטורית לחלוטין", אמר ח"כ סלומיאנסקי.

סלומיאנסקי כי אינו תמיד מזדהה עם פעולת חסימת כבישים, אבל לכך אין כל קשר לצורה ולדרך שהמדינה ה"דמוקרטית במרכאות", נוהגת עם אותם עצורי ההתנתקות הכלואים במעשיהו, חלקם אינם קשורים בכלל לחסימות כבישים וחלק מהם גם בנות צעירות. נוהגים שם לדבריו באמות מידה 'תמוהות מאד בדרך המעטה', ועל כך הגיע למחות.

בראיון לאריאל כהנא בערוץ 7 אומר סלומיאנסקי כי ציפה שההגיון והשכל יחזרו למערכת, אך ראה שזה מתמשך והולך ומתעצם, ולכן הגיע הזמן למחות נגד מערכת שאינה עובדת באותן אמות מידה 'כלפי הציבור שלנו וכלפי הציבור הרגיל'. הוא מציין כי אחת הדוגמאות ליחס המבחין, הוא רצונם של אנשי כפר חב"ד להגיע לעצרת, כשבין הכפר לבית המעצר מפרידה הליכה על שביל במשך כחמש דקות, אומר סלומיאנסקי.

"אתמול חסמו להם את השביל. למה? ככה. כדי שאנשי חב"ד שרוצים להגיע יצטרכו ללכת סביב במשך שלושת רבעי שעה ואולי כתוצאה מכך לא יבואו. וראה זה פלא, עברה שם קבוצת נערים צעירים חילוניים, ללא כיפה עם שערות סומרות, כאלו ש'אין בהם חשש', ועבורם השביל היה פתוח".

במדינה דמוקרטית העם הוא השליט וכיון שלא ניתן לשאול אותו כל יום מה דעתו, בוחרים נציגים לכנסת והם בוחרים. בדברים קרדינאליים ודאי שצריך לשאול את העם, ואכן, שאלו אותו, והוא נתן 19 מנדטים למצנע שדיבר בעד תכנית חד צדדית, ו 40 מנדטים לשרון שתקף תכנית זו והתנגד לה. שרון גם שאל את אנשיו, מתפקדי הליכוד, ו 60% מהם אמרו לו לא לתכנית. כלומר הדמוקרטיה אמרה לא, והוא "ממשיך לדהור בכיוון שלו ויש לו עוצמות וכוח שמצליח להניע את כל המערכת".

ניתן לחסום את התהליך באופן דמוקרטי אם מאסה של אנשים עומדת ולא זזה, ואומרת 'על גופתי'. זו דמוקרטיה, אומר סלומיאנסקי. בעקרון, כמו שבמדינות שהן פחות דמוקרטיות מישראל הכריעה מאסה של מפגינים שעמדו בכיכר יום ולילה, מאסה של מפגינים בכיכר רבין יכולה להכריע, אבל 'פה אולי גם זה לא יעזור כי הפסקנו להיות מדינה דמוקרטית'.

לדיווח מהיומן
