

לאחר שיחות ארוכות עם גורמי המשטרה שוחחו הבוקר ראשי מועצת יש"ע עם שר הבטחון על מנת לאשר את ההסכמות שהתקבלו במשטרה, אולם זה הודיע להם כי ההסכמות אינן מקובלות עליו.

שר הבטחון מופז הבהיר לראשי מועצת יש"ע כי לטעמו ההפגנה בשדרות היא סיכון חמור שהוא אינו מוכן לקחת על אחריותו.

ראשי המועצה תהו באזני השר כיצד זה אנשי שדרות יכולים לחיות תחת הסיכון הזה ואילו להפגנה אסור להתבצע. לדברי אנשי המועצה נראה כי דבריו של מופז אינם אלא תירוץ שנועד למנוע את העצרת, ואין מאחוריו כל אמת בטחונית.

יצויין כי לפגישתם עם מופז הגיעו ראשי מועצת יש"ע לאחר שקיבלו את הסכמת הדרג המשטרתי לקיום ההפגנה. כמו כן, אומר יו"ר מועצת בנימין, פנחס ולרשטיין, כי גם ראשי מערכת הבטחון עימם שוחחו בשעות הבוקר הודיעו כי יוכלו לקחת אחריות על ההפגנה, אולם כאמור כל אלה לא הניחו את דעתו של שר הבטחון מופז.

אנשי המועצה אומרים כי למרות האכזבה הקשה מדבריו של מופז בכוונת מארגני המועצה להמשיך ביעדיה הראשוניים של ההפגנה והיא הגעה לגוש קטיף מבלי להפעיל אלימות.


כאן המקום להזכיר כי יו"ר מועצת יש"ע, בנצי ליברמן, נפגש הלילה עם מפכ"ל המשטרה רב ניצב משה קראדי על מנת לדון בהתנגדות המשטרה להפגנת ההתחברות המתוכננת להתקיים מחר בשדרות.

בפגישה שב קראדי והבהיר כי המשטרה אינה יכולה לאפשר קיום הפגנה שתכליתה היא הגעה לישובי גוש קטיף שכן אלה אסורים לכניסה בהחלטת הממשלה והכנסת.

ליברמן מצידו דרש לאפשר את קיומה של העצרת תוך שהוא שב ומציין את כוונת מארגני העצרת להגיע לישובים הנצורים.


כתבנו בדרום משה פריאל, מדווח כי בשעות הבוקר התכנסו בכירי מחוז הדרום של המשטרה והמפכ"ל משה קראדי במלון 'נאות מדבר' שבבאר שבע לצורכי היערכות להפגנה הצפויה מחר, ולמבצע 'ידיים שלובות'.

עוד מדווח כתבנו כי בין המתכנסים נעדר מקומו של תנ"צ ניסו שחם, שהודר מפעילות בנושאי עקירת הישובים, לנוכח התבטאויותיו החריפות נגד מפגיני הימין באירועי כפר מימון.
(ש)
