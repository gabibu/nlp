

פלשתינים ירו אמש לעבר בסיס צה"ל בסוסיא שבדרום הר חברון.
אש נפתחה לעבר מספר כלי רכב ישראלים באזור כביש המנהרות.

קצין בכיר במילואים שנסע עם אשתו לכיוון גוש עציון הותקף ביריות. רכבו ניזוק מהיריות ואשתו פצעה קל.

הפלשתינים ירו לעבר רכב צבאי באזור קרית ספר הסמוכה למודיעין ולעבר עמדת צה"ל בכפר אל ערוב צפונית לחברון.

ברצועת עזה ירו פלשתינים לעבר מוצבי צה"ל באזור רפיח, בגוש קטיף וכן לעבר כוח צה"ל סמוך למעבר קרני בצפון הרצועה. החיילים השיבו באש במקרים בהם זיהו את מקורות הירי.

אוטובוס אגד שנסע ממגדל העמק לנצרת, נרגם אתמול באבנים, ליד בית העלמין בכפר יפיע. איש מבין הנוסעים לא נפגע. המשטרה פתחה בחקירה.
מהמשטרה נמסר, כי אמבולנס שבא לשכונת פאכורה בנצרת כדי לפנות פצוע תאונת דרכים נרגם אף הוא באבנים. כוח משטרה שהיה בקרבת מקום סייע לאמבולנס להיחלץ מהשכונה ולהעביר את הפצוע לביה"ח.

אש נפתחה אתמול בבוקר אל מכונית ישראלית סמוך לצומת בית הערבה, על כביש עוקף יריחו. נגרם נזק לרכב אך לא היו נפגעים בנפש. הנהג העיד כי המחבלים ירו אליו מתוך מכונית חולפת. כביש עוקף יריחו נסגר לתנועה. את הידיעה מסר כתבנו חגי הוברמן.

מטען חבלה שהונח על דרך עפר המחברת בין היישוב תפוח למאחז האזרחי "תפוח מערב" בקרבת הצומת, התפוצץ בעת שרובוט משטרתי ניסה לנטרל אותו. כך דיווח כתבנו חגי הוברמן. על פירוקו של המטען עמלו שעות רבות. סריקות באזור העלו כי עקבות המחבלים מובילות לכפר יסוף הסמוך.
