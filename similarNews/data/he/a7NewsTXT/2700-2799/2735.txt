

בבית החולים סורוקה בבאר שבע מאושפזים עדיין שלושה מתוך חמשת הנערים שנפצעו בירי המרגמות בנצר חזני בשבת.

איתן מצליח, בן 17, סובל מרסיסים בעמוד השדרה, בצוואר וברגלים. אניטה טוקר, תושבת נצר חזני, סיפרה לערוץ 7 כי איתן סובל מכאבים עזים, ועדיין אינו יכול ללכת.

עמיחי יפרח, בן 16, עבר ניתוח בבטנו במטרה להוציא את הרסיסים הרבים שחדרו לגופו, אך מבדיקות נוספות שערך התגלו רסיסים נוספים בבטנו ויש חשש שהוא יצטרך לעבור ניתוח שני. "גם הוא סובל מכאבים קשים" אמרה טוקר.

דלית מרדכי, בת 15, סובלת מפגיעת רסיס ברגלה, וגם היא אינה יכולה ללכת.

נערים ונערות אחרים בנצר חזני, שהיו עדים לפיגוע או לתוצאותיו, מקבלים סיוע מפסיכולוגים מקרית שמונה שמתמחים בטיפול בהלם.

שרים בממשלת שרון, ביקרו בנצרי חזני לאחר ההתקפה, אך לדברי תושב היישוב "הם לא הביאו אתם שום בשורה. הסברנו להם את המצב הנוכחי בו אנו חיים - אין לחקלאים כאן דרך לפרנס את משפחתם בגלל הסכנה בעיבוד השדות, עסקים נסגרים, אין לנו על מי להישען אלא על אבינו שבשמים ולהתפלל לישועתו", אמר.
