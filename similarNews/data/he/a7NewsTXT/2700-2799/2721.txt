

משטרת ישראל נערכת עם יותר מ-2,000 שוטרים לאבטח את חגיגות ל"ג בעומר במירון, שייפתחו ביום חמישי הבא.

המשטרה נערכת באופן מיוחד בשל הרגישות הבטחונית.
על-פי הערכות המשטרה ומשרד הדתות, למרות סמיכות השבת לל"ג בעומר יגיעו למירון כ-150 אלף איש.

ראש הממשלה אריאל שרון ושרים נוספים הודיעו על כוונתם להגיע לחגיגות, דבר שמגביר את הרגישות הבטחונית.

מנכ"ל משרד הדתות, עו"ד משה שמעוני סייר בראשית השבוע באתר העליה לרגל בהר מירון ועקב מקרוב אחר ההכנות של הגורמים השונים לקראת החג. השנה תאסר הצבתם של דוכנים למימכר מזון בעלייה לקבר רבי שמעון בר-יוחאי ולצורך כך אף הושכרה חברת שמירה מיוחדת, שתפנה מהמקום כל בעל דוכן שינסה לעבור על החוק.

רב המקומות הקדושים, הרב שמואל רבינוביץ אמר כי לדעתו בשל המצב הבטחוני תהיה נהירה רבה יותר לתפילות במקום, שכן עם ישראל הגיע למסקנה שאין לו על מי להישען, אלא על אביו שבשמיים.

חגיגות ל"ג בעומר ייפתחו ביום חמישי הבא בשעה 1 בצהריים בתהלוכה לכבוד ספר תורה עתיק מבית משפחת עבו בעיר העתיקה של צפת, מסורת הנמשכת כבר 168 שנה ברציפות.


