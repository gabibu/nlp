

היחידה הארצית לחקירות הונאה (יחב"ל), פתחה בחקירה נגד שר הביטחון, בנימין בן אליעזר בחשד למרמה, הפרת אמונים, קבלת דבר במירמה ולקבלת שוחד מאנשי עסקים. כך מפרסם העיתונאי יואב יצחק בעיתון 'גלובס'.

על פי הידיעה, החקירה נפתחה לאחר שבמשרדי היחב"ל הצטבר חומר רב, המצביע על חשדות על פיהם מעורב בן אליעזר בעיסקות נדל"ן שונות, לכאורה בניגוד לתקנות. לטענת יצחק, מתבססת החקירה בין היתר, על האזנות סתר שבוצעו במשך חודשים, בהיתר של בית משפט.

החוקרים אספו מידע רב על פעולות והחלטות שקיבל בן-אליעזר בעת שכיהן כשר השיכון. כמו כן אספו מידע, המעלה חשד לפיו קיבלו אחדים מבני משפחתו של בן אליעזר טובות הנאה בעיסקות נדל"ן שבוצעו. על פי יצחק, בן אליעזר ידע ואפילו היה מעורב בקבלת טובות אלו. זימונו של בן-אליעזר עצמו לחקירה צפוי בתוך מספר שבועות.

האזנות הסתר החלו עם פתיחת החקירה נגד גד זאבי ומיכאל צ'רני בפרשת בזק, ונמשכו לאחר מכן בהיקף גדול עוד יותר. נגד בן-אליעזר לא נמצאו ראיות לביצוע עבירה בפרשת בזק. ואולם, מאותן האזנות התגבש החשד לכאורה נגדו, כי ביצע עבירות בעסקי נדל"ן.


