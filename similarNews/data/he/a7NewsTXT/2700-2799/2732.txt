

דובר צה"ל אמר כי כוחות צה"ל שפעלו בליל רביעי בשטח הנמצא בשליטה פלשתינית, באזור רפיח, עסקו ב"פעולה נקודתית, שמטרתה להרוס מטרות ששימשו מחסה לטרוריסטים ברפיח", במערכת הביטחון הבהירו כי צה"ל שם לו למטרה להרחיק את קו היורים, ולהגדיל את שדה הראייה במקומות המועדים לפיגועים. במשך כ-4 שעות נלחמו טנקים ודחפורים של צה"ל, והרסו בתים ומבנים פלשתיניים הסמוכים לכביש המערכת בגבול ישראל-מצרים.

במהלך האירוע נפתחה אש לעבר הכוח, והושלכו רימונים אחדים. בסיום הפעולה עזבו כוחות צה"ל את המקום, וחזרו לשטח הנמצא בשליטה בטחונית ישראלית. בקרב כוחות צה"ל לא היו נפגעים.

מקורות פלשתינים דיווחו כי במהלך הפעולה נהרג נער פלשתיני בן 17, ונפצעו 11 בני אדם נוספים.
מפקד הביטחון הלאומי הפלשתיני, עבד אל ראזק מג'איידה, אמר כי מדובר בהסלמה מסוכנת מצד ישראל.
