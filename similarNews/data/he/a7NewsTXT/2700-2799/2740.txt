

ח"כ מיכאל איתן וח"כ אופיר פינס, שהוא גם יו"ר השדולה למען פולארד בכנסת, נפגשו הלילה עם פולארד.

בשיחה ביומן ערוץ 7 אמרה אסתר, אשתו של פולארד, שמצבו הבריאותי של יונתן בעלה קשה, וכי בכך נוכחו גם שני חברי הכנסת שביקרו אצלו. לדבריה זקנו הלבין, גופו נפוח, והוא סובל מכאבים קשים. היא סיפרה כי בפגישה אתו נדהמו שני החכי"ם ממראהו, והחלו חוששים לחייו.

פולארד הביעה את אכזבתה מחוסר האיכפתיות שמגלה מדינת ישראל כלפי בעלה, ואישרה שאכן בעלה מיואש, לאחר שהוא כלוא כבר 16 שנים בתנאים קשים. לדבריה הציבור בארץ אינו מודע לכך ששחרורו של פולארד מצוי כחלק מהסעיפים של "הסכם וואי", שעליו חתם ראש הממשלה נתניהו. מדובר בהתחייבות בין שתי מדינות, ולדבריה שני ראשי הממשלה, ברק וגם שרון, אינם עומדים בתוקף על מילוי התחייבותה זו של ארצות הברית.

נוסף על כך ציינה פולארד כי לפי מידע שהגיע מאחד ממקורבי בוש, לפני פסח היה נשיא ארה"ב מוכן להיפגש עם איש דתי חשוב, והיה בכך כדי לעזור למסור את יונתן פולארד לידיו לקראת החגים.
בתשובה לשאלה בדבר הקשיים העשויים להיווצר בדרכו של נשיא ארה"ב ברצותו לחון את פולארד הסבירה אסתר פולארד שבידי הנשיא אפשרויות חנינה בלתי מוגבלות. הראיה לכך היא שקלינטון, לפני צאתו מהבית הלבן, חנן קבוצת מחבלים ממוצא פורטוריקני, וזאת אף על פי שכל הממשל האמריקאי התנגד לשחרורם. התנגדותם זו לא הועילה, והם שוחררו, כרצונו של קלינטון.
