

הכביש מעין-גדי צפונה, לכיוון ירושלים יישאר סגור לתנועת כלי-רכב לאחר שמהשטפונות בבוקר קרס הגשר, בו עובר הכביש שמעל נחל ערוגות. עובדי מע"צ המשיכו לעבוד גם בלילה, כדי לפתוח בתוך שעות אחדות את כביש הגישה לעין-גדי, שכוסה בסלעים ובאדמת סחף.

מהנדסי מע"צ בדקו את האפשרויות לסלול כביש, שיעקוף את הגשר שהתמוטט מעל נחל ערוגות, כדי שתתאפשר תנועת כלי-רכב לכיוון ירושלים. בערב נמסר שסלילת כביש עוקף מחייבת בדיקות הנדסיות יסודיות, במטרה למצוא תוואי הולם לדרך עוקפת, שתחבר בין שני חלקי הכביש שנותק עקב קריסת הגשר.

נמסר כי בדיקות אלה ניתן יהיה לערוך רק לאחר ירידת מיפלס מי השטפונות במקום ורק לאחר הבדיקות ניתן יהיה לפרוץ תוואי עוקף, כתחליף לגשר. עד לסלילת התוואי החלופי, סגרה המשטרה את הכביש לתנועת בין עין-גדי לירושלים.

ממשטרת התנועה נמסר, שניתן להגיע לאזור המלונות שלחוף ים המלח ליד עין-גדי. אולם זאת רק בהגעה מדרום, מכיוון נווה זוהר, בנסיעה בכביש מספר 31, דרך צומת שוקת-ערד.


