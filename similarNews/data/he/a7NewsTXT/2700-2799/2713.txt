

הרב הראשי לישראל, ישראל מאיר לאו, פנה באיגרת אישית נרגשת אל עבדאללה מלך ירדן וביקש ממנו למנוע כנס של מכחישי השואה, שעל פי הפרסומים אמור להתקיים ברבת עמון ב-15 במאי שהוא יום השנה על פי התאריך הלועזי להקמת מדינת ישראל ושהפלשתינים מציינים כ"יום הנאקבה".

הרב לאו כתב למלך הירדני כי כנס כזה עלול להטיל כתם נורא על ירדן השכנה ולפגום קשות בבסיס הידידות והאמון שבין העמים והמדינות.

באיגרתו ציין הרב לאו את עובדת היותו ניצול שואה שרוב בני משפחתו ניספו בה. הוא הזכיר למלך עבדאללה את הביקור שערך על ערש דווי אביו המלך חוסיין במדינת מיניסוטה בארה"ב והן את פגישתו עם המלך עבדאללה בתום מסע ההלוויה ברבת עמון.

"כנס של מכחישי השואה נושא עימו מסר הפוך מבשורת השלום והאחווה. הוא מתוכנן להערך באופן מכוון ביום כינונה של מדינת ישראל לפני 53 שנים. לבנון לא הסכימה לקיימו על אדמתה וגם ירדן דחתה פעם אחת את פניית מארגניו" כתב הרב לאו.

הרב הראשי שיגר את איגרתו למלך ירדן באמצעות משרד החוץ והוא סיים אותה במילים הבאות: "לא תהא תפארתכם, אדוני, ולא תפארת ממלכתך על שיתוף פעולה, ואפילו הוא פאסיבי, עם מעוותי ההיסטוריה ומכחישי השואה, ועוד בדור שאנשים כמוני, ניצולי שואה ואנשי עדות, מהלכים על פני האדמה. אנא, עשה ככל יכולתך למנוע את השקר הנבזי הזה ולהבטיח שכתם נורא כל כך לא ידבק בכם" לשון איגרת הרב הראשי לישראל למלך ירדן.


