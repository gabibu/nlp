

שלוש שנות מאסר בפועל, ושנה וחצי מאסר על תנאי נגזרו בבית המשפט המחוזי בתל אביב על שמואל אקושטה מחולון, שהודה בחטיפתם של שני סייענים, ובהסגרת אחד מהם לרשות הפלשתינית. הסייען השני הצליח להימלט מידי אקושטה בעוד מועד, בעוד שהסייען שהוסגר היה עצור בידי הרש"פ חודשים אחדים, עד שהצליח לברוח מהם, ולחזור לישראל.

בתמורה להברחה קיבל אקושטה מהפלשתינים צ'ק בסך 5,000 . הצ'ק לא כובד. השופט ד"ר עודד מודריק קבע בגזר הדין, כי מדובר בעבירה שפוגעת באינטרס הבטחוני של מדינת ישראל, וכי לולא נקטה התובעת, עורכת דין הדס פורר, לשון רכה כלפי הנאשם, היה גוזר עליו עונש כבד הרבה יותר. הנאשם הורשע במסגרת עסקת טיעון, והתובעת הסבירה כי התביעה התחשבה בנסיבותיו האישיות.
