

ועדת משנה של ועדת הכספים של הכנסת מאשימה את הנהלת רשות השידור בהעלמה שיטתית של מידע על פעילותה, מהממשלה ומהכנסת. הוועדה, שבה חברים נחום לנגנטל, יצחק כהן, מוסי רז ויוסי פריצקי, טוענת כי ברשות השידור משמידים כעת ראיות המסוגלות להוכיח הונאה שיטתית שנקטה הרשות לאורך שנים במאמץ להגדיל את תקציב רשות השידור. בשיחה עם ערוץ 7 אמר חבר הכנסת יצחק כהן כי הדיווח על התקציב, שהגישה הרשות, אינו אמין, סכומים שידוע כי נתקבלו בגופי הרשות, אינם מופיעים בתקציב. לדבריו, הוועדה החליטה שימונה רואה חשבון חוקר, קובי גינזבורג, והנהלת רשות השידור אינה מאפשרת לו לפעול.

כהן הוסיף דברים וטען כי אם מערכת שחיתות כמו שמתרחשת ברשות השידור הייתה נחשפת במוסד חרדי, הארץ הייתה משתוללת. הוא הוסיף כי לפי המידע השחיתות שם נמשכת כבר שנים, אך כבר נוצר קשר של שתיקה בנושא. כהן אמר שלדעתו בסופו של דבר לא יהיה מנוס מפתיחת חקירה משטרתית בעניין.
ח"כ כהן שיבח את ערוץ 7 על כך שהוא מקדיש את זמנו לטפל בנושא השחיתות ברשות השידור, כל שאר כלי התקשורת האחרים, אומר כהן, שומרים על קשר של שתיקה.
