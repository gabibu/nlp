

מליאת הכנסת הסמיכה ברוב קולות את יו"ר הכנסת לקרוא לפסטיבל ישראל לא להשמיע את יצירות וגנר. בשיחה ביומן ערוץ 7 אמר ד"ר מקס שטרן, מלחין ומרצה למוסיקה, כי וגנר הוא מלחין שלחניו קשים לביצוע, ורק גופים בכירים מבצעים את יצירותיו. לכן שומעיו הם רק שכבת האליטה ואניני הטעם במוסיקה. שטרן אמר שהדעות על שמיעת וגנר וביצוע יצירותיו חלוקות. אלו שמתנגדים לביצוע ולשמיעת יצירותיו מתנגדים גם לכל הסביבה התרבותית שלו, ויש בהם שאינם מוכנים לקנות אפילו עיפרון מתוצרת גרמניה. שטרן סיפר שאפילו נינו של וגנר טען שליצירות בעצמן יש מסר אנטישמי. עם זאת, לדבריו, קיימת אסכולה המפרידה בין אמנות לפוליטיקה, והמעוניינת לשמוע את יצירותיו בלי להתייחס לדעותיו.
