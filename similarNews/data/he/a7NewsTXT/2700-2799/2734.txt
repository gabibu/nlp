

ח"כ מיכאל קליינר מסיעת 'חירות' התראיין הבוקר ב'קול ישראל'. הוא קבל על מדיניותו של שרון והציע להכריז על ביטול הסכמי אוסלו: "אני הצעתי לבטל את הסכמי אוסלו בגין הפרתם על ידי הצד השני. אנחנו עשינו את מה שהתחייבנו לו כשחתמנו על ההסכמים, נתנו לפלשתינאים שטח, נתנו אוטונומיה, נתנו שלטון עצמי, הבאנו את ערפאת, שהיה על הקרשים בשנת 93', מתוניס, יחד עם 40,000 מחבלים וביקשנו רק תמורה אחת מרכזית ועיקרית: התחייבות פלשתינאית שאין יותר אלימות, אין יותר שימוש בכוח... ולמותר לציין, ואת זה כל העולם יודע, שהפלשתינאים בריש גלי הפרו את ההתחייבות המרכזית הזאת, ולכן על פי כל כללי הצדק, הדין והמשפט הבינלאומי יש לנו את הסמכות להכריז על בטלות הסכמי אוסלו"

בהמשך דבריו מציע קליינר לשרון מדיניות אחרת ממה שהוא מבצע היום: "אנחנו צריכים תוכנית חדשה, תוכנית עם שתי רגליים: רגל מדינית ורגל צבאית: מבחינה מדינית אנו צריכים להכריז על ביטולם של הסכמי אוסלו ומבחינה צבאית עלינו לכבוש מחדש את שטחי A והחזרתם לידי צה"ל".
מה שצריך לעשות, מוסיף קליינר, הוא לנקות את השטח מהמחבלים ומהנשק שמסתובב בשטחי הרשות באופן חופשי, רק כך נוכל להבטיח את הביטחון. את הניקיון הזה נוכל לעשות רק על ידי כניסה מחדש לשטחים האלה.

לשאלת הכתב האם, לדעתו של קליינר, לא נפסיד את תמיכת ארה"ב אם נכריז על ביטול אוסלו, אמר ח"כ קליינר: "אני לא חושב שנפסיד את התמיכה. המדינה האמריקאית היא מדינה דמוקרטית והגינוי נגד האלימות הפלשתינאית יהיה כלל עולמי"
