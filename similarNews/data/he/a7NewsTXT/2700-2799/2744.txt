

הלילה נותרו בחשכה תושבי יישובים יהודיים המקבלים את אספקת החשמל מחברת החשמל המזרח ירושלמית. הדבר נגרם מקריסתו של קו חשמל. תושבי היישובים טוענים כי מצב זה אינו נדיר, מאחר שחברת החשמל המזרח ירושלמית נוהגת לנתקם מהחשמל גם באופן יזום. לדבריהם נועד הניתוק לסכל פעולות צה"ל באזור, ולפגוע בבטחון התושבים היהודים.

חלק ממניות החברה נתון בידי תושבים ירדניים ובידיהם של תושבי הרשות, ורק 30% מהן נמצא בידי ישראל.

נזכיר כי בשנת 1991, לאחר ששנים רבות סיפקה החברה חשמל לכל יישובי יש"ע, קיבלה ממשלת ישראל החלטה לחבר את היישובים לחברת חשמל הישראלית. ב 1998 הושלם הניתוק מהחברה המזרח ירושלמית, ונעשה החיבור לחברת החשמל הישראלית.

חמש שכונות בלבד: הר חומה, גבעת המטוס, הר הזיתים, עיר דוד ובית אורות נותרו מחוברות לחברה המזרח ירושלמית. בשעת 99 חתם שרון, כשר התשתיות, על אישור החיבור של חמש השכונות לחברה הישראלית, אך התחלופה בשלטון גרמה לכך שממשלתו של ברק האריכה את זכיון החברה המזרח ירושלמית מבלי לדרוש את הפסקת החיבור לשכונות אלו, אף על פי שהארכת הזיכיון הותנה בכך. תושבי היישובים טוענים כי סבל רב נגרם להם מחיבור זה. בעוד כשבועיים אמור שר התשתיות לחתום על הארכת הזיכיון, ותושבי היישובים היהודיים מקווים שהפעם לא יותירו אותם נתונים לחסדי החברה המזרח ירושלמית.

מלשכת שר התשתיות אביגדור ליברמן נמסר שהם בודקים את הנושא.
