

כתבנו קובי סלע דיווח על ביקור התנחומים שערכו ראש הממשלה ושרי הקבינט בבית משפחת הרשקוביץ בעפרה. משפחת הרשקוביץ שכלה את בנה אסף ביום ג', שלושה חודשים אחרי שאביו, אריה, נרצח על ידי מחבלים אף הוא. שרון, שבעצמו שיכל בת זוג ובן, אמר לגאולה הרשקוביץ, האלמנה, שגם הפכה אם שכולה, כי מנסיונו שלו, קשה מאד להתגבר על אבדן שכזה.

הרשקוביץ מצדה בחרה לומר לראש הממשלה כי היא מתגעגעת לאריק שרון של פעם, וביקשה ממנו: "אל תחשוש מהאמריקנים: העם שלנו יהיה מוכן להסתפק בפת לחם, ובלבד שיישמר בטחונו ושתזדקף קומתו".

שרון אמר כי עצם קיומו של היישוב עפרה מעיד על כושר עמידה, והביע את בטחונו כי בסופו של דבר תימצא דרך להילחם בטרור. הוא דחה מכל וכל את הטענות כאילו הוא מנהל משא ומתן תחת אש, ועמד על טענתו כי לפי שעה אין מתנהל כל משא ומתן מדיני.

בדרכו של שרון לעפרה, לאורך כביש 60, שעליו נרצח אסף הרשקוביץ הי"ד, ניצבו משמרות מחאה של תושבי חבל בנימין. הם נשאו שלטים שקראו: "שרון, תן ביטחון", ו"תנו לצה"ל לנצח".
