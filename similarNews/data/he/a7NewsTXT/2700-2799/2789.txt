

ראש המועצה האזורית שומרון עו"ד בנצי ליברמן סיפר ביומן ערוץ 7 על ישיבתם של ראשי מועצת יש"ע עם שרי הקבינט המדיני בטחוני בעפרה. הקבינט הגיע לשם לביקור ניחומים אצל משפחת הרשקוביץ.

לדברי ליברמן הדברים שנאמרו בישיבה היו נוקבים. ראשי מועצת יש"ע הביעו בה רגשות תסכול על כך שהציפיות הגדולות ערב בחירתו של שרון נכזבו אל מול דרכה הנוכחית של ממשלת שרון.
ליברמן הוסיף כי עשר שנות קונספציית אוסלו, שקרסה, חוללו שינויי במערכות החשיבה הצבאיות, שינוי מממערכות החשיבה שהנחו את צה"ל לפני הסכמי אוסלו, ויש בכך כדי להשפיע על יכולת התעוזה והחשיבה היצירתית הדרושים כדי להילחם בטרור. "מה שצריך זה 'שינוי דיסקט' במוחותיהם של מפקדי צה"ל לדרגותיהם, וזה יבוא", הביע ליברמן את אמונו. הוא אמר כי בצה"ל יש אנשים מוכשרים שצריך לאפשר להם להתפתח. עם זאת הוא ציין שרמת המוטיבציה ומסירות הנפש של החיילים היא עדיין גבוהה.

ליברמן הגיב על הגינויים שמגנה ארה"ב את ישראל כל אימת שצה"ל נכנס לשטחי A, וציין כי הסכמי אוסלו, אף על פי שהם אינם קיימים, משום שהפלשתינים החתומים על ההסכמים הפרו אותם לחלוטין, מאפשרים "מרדף חם" אל תוך שטחי הרשות כדי לתפוס מפגעים.
