

במערכת הביטחון מאשרים את הידיעות כי הפלשתינים הולכים ומתחמשים, וזאת באמצעות הברחה מסיבית של אמצעי לחימה ממצרים לישראל באזור רפיח. כך מדווח אתר האינטרנט NFC. דרך נתיב זה עוברים אמצעי לחימה כגון מרגמות, נשק קל, כדורים ואולי גם טילי כתף. החשד כי מתנהלות הברחות אלה החל עולה בקרב קציני צה"ל לאחר שהתברר כי בידי הפלשתינים אמצעי לחימה רבים שלא סופקו במסגרת הסכמי אוסלו. מערכת הביטחון, לפי דיווח האתר, אינה יודעת בבירור אם גורמים רשמיים במצריים משתתפים בפועל בהברחות המתבצעות דרך רפיח, או שהן מתבצעות בזכות עצימת העיניים של השלטונות המצריים. מכל מקום מתוך חשש לפגיעה ביחסי ישראל מצריים מטופל כל העניין בזהירות. כך מוסברת גם הלחימה הפלשתינית האינטנסיבית באזור רפיח: היא נעשית במגמה לשמר את נתיב ההברחה.
