

ראשי מנגנוני הבטחון הפלשתינים ובראשם הקולונל טאופיק טיראווי ,ממשיכים להכחיש את חטיפתו של העתונאי והמשורר יוסוף סמיר לפני כשלושה חודשים.

יוסוף סמיר הגיע בחצות למחסום הצבאי הישראלי בכניסה לבית לחם, יחף ובמצב נפשי קשה מאוד. הוא אמר לחיילים במחסום ,שהוא יוסוף סמיר העתונאי שנחטף על-ידי הפלשתינים. חיילי צה"ל הזעיקו אמבולנס שהגיע למקום והעביר את יוסוף סמיר לבית החולים שערי צדק בירושלים, שם עבר בדיקות.

יוסוף סמיר אמר כי הוא נחטף ונעצר על-ידי אחד ממנגנוני הבטחון הפלשתינים שעינו אותו, בעיקר נפשית. הוא סירב להתייחס לשאלה כיצד הצליח להמלט, איך הגיע לקבר רחל ומי הוביל אותו עד לשם.

סמיר אמר כי הוא היה מעוניין להעביר מסר ברור לפלשתינים על כך שהוא לא עשה להם כל רע ולא הזיק להם, אך מה שהוא ראה נתן לו להבין שמדובר בעולם אחר ובאנשים אחרים, ולא כפי שחשב עליהם. סמיר סיפר בבכי כי שוביו ניסו לאלץ אותו לחתום על נייר שאכן הוא מרגל לטובת ישראל.

מקורות בטחוניים ישראלים מסרו כי דברים רבים אינם ברורים סביב פרשת יוסוף סמיר ובעיקר הגעתו בכוחות עצמו למחסום צה"ל, אך ייתכן מדובר כאן בהחלטה פלשתינית לשחרר אותו בצורה הזאת, כדי להביע רצון וכוונות טובות בצל ההתפתחות המוגדרת כחדשה בין הפלשתינים לבין הישראלים כעת.





