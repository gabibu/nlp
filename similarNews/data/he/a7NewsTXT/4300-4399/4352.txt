

שורה חדשה שנתווספה למכרזים שמפיצה הרשות השנייה לטלוויזיה ולרדיו, ולפיה היא אינה מתחייבת לא לשדר בשבת סרטים שתרכוש, מקוממת קולנוענים דתיים, שמקפידים כי סרטיהם לא ישודרו בשבת.

כתבנו אריאל כהנא דיווח כי מדובר במכרזים שבהם מציעה הרשות למפיקים ולבמאים להגיש סרטים שעליהם עמלו, וזאת כדי שישולבו בשידורי הערוץ השני. המפיק משה אלפי, השומר מצוות, קבל על כך באוזני הממונה על המכרזים, ואמר כי ההודעה המקדמית הזאת, שהרשות אינה מתחייבת להימנע משלדר את הסרטים בשבת, יש בה משום אפליה בשל אמונה דתית.

אלפי ציין כי יש בעניין זה בחינה נוספת. מאחר שהציבור שהוא עובד עמו במהלך יצירת הסרט הוא ציבור דתי, מצפים גם הם שבהשתתפותם בסרט הם אינם חלק מחילול שבת בפרהסיה. אלפי טען גם כי הסעיף הזה ימנע מצופיהם החילוניים של הערוץ השני להכיר את יצירותיהם של הקולנוענים הדתיים.
הוא סיפר כי כששאל את הממונה על המכרזים אם יהיה אפשר להתנות שסרט שהוא הכין לא יוקרן בשבת היא השיבה לו כי אם אינו רוצה שיוקרן בשבת שלא יטרח להגישו.

ערוץ 2 הוסיף את הסעיף בעקבות עתירה לבג"ץ שהגישו תושביו הדתיים של מאחז מצפה כרמים בבנימין:
לפני 3 חודשים התכוונה הרשות השנייה לשדר סרט דוקומנטרי על המצפה, אך התושבים דרשו שהוא לא יוקרן בשבת, וערוץ 2 לא נענה לבקשתם. בעקבות פרשה זו הגישו תושבי המאחז עתירה לבג"צ. לפי שעה הוצא צו ביניים האוסר להקרין את הסרט עד להחלטה הסופית, העומדת להינתן בימים הקרובים. אלפי הוסיף שאם פנייתו לא תיענה, הוא יעתור לבג"ץ נגד ערוץ 2. "מדובר באפליה על רקע דתי", אמר.

