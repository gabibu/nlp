

20 שנות מאסר בפועל נגזרו אתמול, בבית המשפט המחוזי בתל-אביב על עבדאללה אבו-ג'אבר, אזרח ירדני בן 27, שפוצץ מטען חבלה בקו 51, ליד אולמי רסיטל בתל-אביב בדצמבר אשתקד.
בפיגוע נפצעו 14 אנשים, מתוכם חיילת שהמטען הונח מתחת למושבה באוטובוס, שנפצעה באורח קשה. שניים נוספים נפצעו ונותרו עם חבלות חמורות.

יצויין, כי המטען הופעל באמצעות טלפון סלולרי.
אבו-ג'אבר עבד במשך תקופה ארוכה קודם לפיגוע שארע ב-28 בדצמבר 2000 במסעדה בראשון לציון.

הרכב השופטים שרה סירוטה, נורית אחיטוב ואברהם טל, קבע כי "כל אמירה נוכח הזוועה היא בנאלית. בימים נוראים אלה, בהם מבקשים אויבי ישראל לזרוע מוות, בהלה ופחד בקרב תושבי המדינה, ובכללם אזרחים תמימים ושלווים הנוסעים באוטובוסים לעיסוקיהם בשעות היום, לא ניתן לנהוג לפנים משורת הדין עם אדם כמו הנאשם שבחפץ לב מוכן היה לקטול חיי אנשים ללא אבחנה. החוק ששם גבולות לברבריות ובתי המשפט שאמורים להפעילו, אינם יכולים לעמוד מנגד ולגלגל רחמיהם על אכזרים".

