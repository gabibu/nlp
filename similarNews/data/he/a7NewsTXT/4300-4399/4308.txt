

בכנס הפקת לקחים שקיים האגף לשעת חירום במשרד הבריאות בבית החולים 'אסף הרופא', השתתפו כל הגורמים המעורבים בטיפול באירועים רב נפגעים כמשטרה, מד"א, בתי החולים, המכון לרפואה משפטית, עיריות ופיקוד העורף.

הכנס נועד לידע את כל הגורמים בלקחים שהופקו מאסון "אולמי וורסאי", הפיגועים בקניון בנתניה ובחדרה ועוד. הסתבר כי ריבוי האירועים והקצב המהיר הביאו לשיפור ניכר בקשר שבין הגופים השונים המטפלים באירועים שבהם נפגעים רבים. לדוגמא, בכל בית חולים נמצא נציג מד"א המקושר ישירות למפקד מד"א בשטח. הדבר מאפשר היערכות מהירה בבית החולים כדי לאפשר הזרמה מסודרת של נפגעים ובכך גם מתן סיוע מהיר יותר.

נציג משטרת ירושלים רפ"ק אבי סמואל אמר כי הכרזה על נעדר כהרוג ,חייבת להתבצע רק לאחר זיהוי מלא ומדויק במכון לרפואה משפטית. הוא קבל על כך שלמרות שריכוז המידע והטיפול בנעדרים מתבצע על ידי המשטרה בלבד ובשיטות של איסוף מידע ותחקירים מדויקים, התקשורת מזדרזת לפרסם על מספר הנפגעים עוד לפני שהם זוהו על המכון לרפואה משפטית. לדבריו היו מקרים שמידע שגוי על אנשים שכביכול נהרגו הגיע לבני משפחותיהם ואחר כך התברר שהמידע לא היה מדויק ואמין, ועוגמת נפש נגרמה בשל הפזיזות.

