

ראש הממשלה אריאל שרון ושרי המטבחון, שר החוץ שמעון פרס ושר הבטחון בנימין בן-אליעזר, ניפגשו במוצאי-שבת בשעה 22:30 עם השליח האמריקני ויליאם ברנס שמנסה לגבש לוח-זמנים מוסכם ליישום המלצות דו"ח מיטשל.

הפגישה תתקיים במעון ראש הממשלה בירושלים. זאת לאחר שברנס ייפגש עם צוות ישראלי שמורכב ממנכ"ל משרד החוץ אבי גיל, מזכיר הממשלה גדעון סער, ראש לשכת ראש הממשלה אורי שני והיועץ המדיני של ראש הממשלה דני איילון.

כל הפגישות הללו נועדו להגיע לסיכום בין ישראל למחבלי הרש"פ על יישומו של דו"ח מיטשל על-פי השלבים שנקבעו בו. ישראל עומדת על כך שלא יהיה מעבר משלב לשלב בטרם ימוצה השלב הקודם.

במקביל, ביום שישי נפגש ראש הסי.אי.איי ג'ורג' טנט, ב-DCO ליד רמאללה, עם ראשי מערכת הביטחון הישראלית ומחבלי הרש"פ בנסיון לגבש הסכמה על הפסקת האש הכוללת את הסעיפים הבאים:

מעצר מחבלים על-פי הרשימות שהעבירה ישראל לרש"פ, הפסקת ההסתה בכלי התקשורת הפלשתינים, איסוף נשק בלתי חוקי (לרבות מרגמות וטילים). ישראל מצדה תידרש להחזיר את כוחותיה למקומות שהיו לפני ה-28 לספטמבר 00', להימנע מלתקוף מטרות בשטח A, וכן לנקוט אמצעים לצמצום הפגיעה בפלשתינים וברכושם.

יצוין כי על פי דו"ח מיטשל ישראל נדרשת לבצע מחוות שונות, המכונות צעדים בוני אמון, כלפי הפלשתינים וכן להקפיא את הבנייה ביישובים היהודים ביש"ע באופן מוחלט. אולם הערבים אינם נדרשים להפסיק את הבנייה ביישוביהם.



