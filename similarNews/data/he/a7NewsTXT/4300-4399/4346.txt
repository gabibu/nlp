

נמשכו פעולות התגמול העצמאיות של מתיישבים מנווה צוף. זאת לאחר פציעתם של שלושה מחבריהם בפיגוע ירי. הם הציתו שדות וחממות של פלשתינים, ועקרו מטעים. קודם לכן חסמו מאות מתושבי נווה צוף את הכביש שבו בוצע הפיגוע. כוחות יס"מ של המשטרה באו למקום, ופינו אותם בכוח.

אמש הציתו מתיישבים מהשומרון שדות חיטה של פלשתינים ליד צומת תפוח, במחאה על פציעתו של התינוק יהודה חיים שוהם משילה.
דוד העברי מתפוח אמר שכשהתושבים שומעים על פיגועים הם יורדים לצומת, מבעירים צמיגים, חוסמים את הצומת למעבר רכבים ערביים, ואם ערבי מגיע לצומת זורקים לעברו אבנים. לדבריו אין להם ברירה אלא לפעול כך. לטענתו צריך שהערבים יפחדו לעבור ליד יישובים יהודיים.

משטרת מחוז ש"י הודיעה כי היא מגדילה את הנוכחות שלה באזור, כדי למנוע פגיעה של יהודים ברכוש פלשתיני.

בפגישה שהייתה אתמול בין מפקד כוחות צה"ל ביהודה ושומרון בני גנץ לבין תושבים מנווה צוף הוא הבטיח לפעול לשיפור מצב הביטחון בכביש העולה מהשפלה לנווה צוף.

כוחות צה"ל עקרו אתמול שורות עצים במטע של פלשתינים סמוך לכביש עוקף עבוד סמוך לרמאללה. במקום אירעו לאחרונה פיגועי ירי אחדים, כולל הפיגוע שבו נפצעו שלושה מתושבי נווה צוף.

