

אברהם גרינברג, תושב בני-ברק, בן 71, אב ל-11 בנים ובנות, נרצח ביום חמישי בלילה בדרכו לבית הכנסת בציריך, שווייץ.

ביום חמישי בערב יצא אבי גרינברג לבית הכנסת שברובע 4 "היהודי" בציריך, וכ-500 מטרים לפני שהגיע לבית הכנסת נורה בידי אלמוני שתואר בפי עדי ראייה כבן 35 או 30. הרוצח ירה שתי יריות בבטנו של גרינברג, שהתמוטט ומת במקום, ונמלט, מבלי שגנב את ארנק הכסף שנשא האיש.

הגופה הועברה למכון הפתולוגי בציריך. משפחתו של הנרצח קיבלה את ההודעה על הרצח ביום חמישי בלילה, ובנו, יעקב, יצא ביום שישי בטיסה לציריך. בשעות אחה"צ של יום שישי הגיע הבן לציריך וזיהה את אביו במכון הפתולוגי. ניתוח הגופה הסתיים ביום שישי אחה"צ, ואז נמסר גם דרכונו לידי הקונסול, שהתחיל בהליכי העברת הגופה, שתגיע לארץ ביום ראשון.

החקירה נמצאת בראשיתה, ולא ניתן להעריך נכונה את המניע לרצח. הוא הטעים עם זאת, כי ברור שהאיש לא נרצח למטרות שוד, ולכן נפתחו כל ערוצי החקירה, לרבות רצח ממניע לאומני. כאמור, אין שום הערכות ממשיות שיאשרו סברה זו.

הקונסול אלי יפרח אמר על החקירה, "כמו שאני מכיר את קצב הענינים כאן ואת המשטרה המקומית, וכן מנסיון קודם, הם לא ימהרו להוציא הסבר על המניע לרצח. אני מקווה מאוד שלא יספרו לנו שגם הפעם מדובר במטורף שפעל ממניעים אישיים בלבד".
