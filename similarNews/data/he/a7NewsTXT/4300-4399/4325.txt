

"גיבורי אלטלנה שנורו מאש אחיהם מהווים תזכורת למחיר נורא של שנאת חינם ומלחמת אחים. לצערי, תזכורת זו אינה עומדת בפני רבים מאתנו בחיים הציבוריים, במצבים ובמשברים שאנו חיים ועוברים בתוכם". כך אמר ראש הממשלה, אריאל שרון, באזכרה השנתית לזכר נרצחי אלטלנה, שנערכה בבית העלמין נחלת יצחק, אחה"צ.

"יש והברירה היא דמע או דם, לעתים הכרח הוא שהדם יבוא במקום הדמע, לעתים כפי שהורתנו אלטלנה - ההכרח הוא שהדמע יבוא במקום הדם", אמר ראש הממשלה שציטט מדבריו של ראש הממשלה המנוח מנחם בגין.

"אני מאמין כי היום, אם נדע לעמוד יחד -נצליח. זו הסיבה שהקמתי את ממשלת האחדות הלאומית", אמר ראש הממשלה.

זו השנה ה-53 למותם של 16 נרצחי אלטלנה. באזכרה לזכרם נכחו כ-150 וותיקי בית"ר ואצ"ל וכן נוער הליכוד. את הטקס כיבדו בנוכחותם ראש הממשלה לשעבר, יצחק שמיר, השר רובי ריבלין, חה"כ משה ארנס, זאב בוים ורוני מילוא. את הטקס הינחה יו"ר הכנסת לשעבר, דב שילנסקי, שאמר לראש הממשלה "אנו נאמני ארץישראל השלמה נותנים בכך אמון שתגשים את מטרותינו".

