

ישראלי בן 27 נפצע פצעים קשים בפיגוע ירי בכביש עוקף רמאללה בין תחנת דלק פסגות ובין צומת ה-T.

הפצוע הוא תושב ירושלים, נשוי, העובד בחברת הסעות בבנימין. ברכבו הסיע משפחה מהיישוב עלי, שלא נפגעה מהירי.

מחקירה ראשונית של הארוע עולה כי שני מחבלים פתחו באש לעבר המכונית מן המארב ליד הכפר בורקה. אחד ירה בקלצ'ניקוב והשני ב- M16. מן הירי נפצע מרדכי כהן, נהג ההסעה, פצעים קשים בחזה ובבטן, והוא איבד את השליטה על הרכב.

המחבלים נמלטו ככל הנראה עם מכונית שחכתה להם לכפר דיר בורקא הסמוך, ולאחר מכן לרמאללה. גורמים בצה"ל מעריכים כי מדובר במחבלים מכוח 17, משמר הנשיאותי, בפיקודו של יאסר ערפאת.

מצבו של מרדכי כהן ממשיך להיות קשה אך יציב, כך נמסר מבית החולים עין כרם בירושלים. הוא נותח בשבת בשעות אחר הצהריים, וכעת הוא מאושפז ביחידה לטיפול נמרץ.

קובי מנוסעי המכונית סיפר: "קצת אחרי הפנייה ירו עלינו צרורות ארוכים. זמן קצר לאחר מכן הנהג התחיל לאבד שליטה, בהתחלה לא הבנו שהוא נפגע והרכב המשיך לנסוע לכיוון ירידה חזקה. ניסיתי לעצור עם המעצורים, משהו ברכב לא עבד. בסופו של דבר הצלחנו לעצור". (צילום: מחלקת הביטחון מטה בנימין)
