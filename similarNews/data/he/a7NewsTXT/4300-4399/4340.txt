

ישראלי בן 27 נפצע פצעים קשים בפיגוע ירי בכביש עוקף רמאללה בין תחנת דלק פסגות ובין צומת ה-T.

הפצוע הוא תושב ירושלים, נשוי, העובד בחברת הסעות בבנימין. ברכבו הסיע משפחה מיישובי בנימין שלא נפגעה מהירי.

מחקירה ראשונית של הארוע עולה כי שני מחבלים עם שני כלי נשק ירו ממארב ליד הכפר בורקה, לעבר הרכב.

המחבלים נמלטו ככל הנראה עם מכונית שחכתה להם לכפר דיר בורקא הסמוך, הנמצא בשליטה בטחונית ישראלית.

מבית החולים "הדסה עין כרם" נמסר כי מצבו של הפצוע קשה מאוד, אותרו פגיעות באיברים פנימיים והוא נמצא כעת בחדר ניתוח.

קובי מנוסעי המכונית סיפר: "קצת אחרי הפנייה ירו עלינו צרורות ארוכים. זמן קצר לאחר מכן הנהג התחיל לאבד שליטה, בהתחלה לא הבנו שהוא נפגע והרכב המשיך לנסוע לכיוון ירידה חזקה. ניסיתי לעצור עם המעצורים, משהו ברכב לא עבד. בסופו של דבר הצלחנו לעצור".

זוהו מעל עשר פגיעות ברכב.

שתי פצצות מרגמה נורו הבוקר אל היישוב גדיד שבגוש קטיף. הפצצות נחתו סמוך למוצב צה"ל שליד היישוב. לא היו נפגעים ולא נגרם נזק.

הלילה נורו פצצות מרגמה לעבר יישובי גוש קטיף נווה דקלים וגני טל, פצצה נוספת נפלה באזור צומת נצרים. שני מטעני חבלה התפוצצו אתמול ברצועה סמוך למוצבי צה"ל ברפיח ובעצמונה.

אירועי הירי נמשכו גם הם ליד הכפר בורקה דרומית לחומש נורו יריות לעבר רכב ישראלי, יריות נורו גם סמוך לשמעה בדרום הר חברון. בשני המקרים לא היו נפגעים אך נגרם נזק לרכבים.

יריות נורו גם אל בסיס צה"ל דרומית לג'נין החיילים השיבו אש.

שלושה ישראלים נפצעו קל מאבנים שנזרקו על רכבם בכביש עוקף חוסן שליד בית לחם.

בקבוקי תבערה הושלכו אתמול אל כוח משטרה בשער האריות בירושלים, הבקבוקים התלקחו אך לא היו נפגעים.

