

ארה"ב סגרה את שגרירותה בתימן ופינתה את הסגל הדיפלומטי הלא-חיוני ואת בני משפחותיהם בשל איומים במעשי טרור, הודיע בשבת משרד החוץ האמריקני.

בהודעת המשרד נאמר כי "אנחנו סבורים שקיים איום ממשי נגד אזרחים ונגד אינטרסים אמריקניים בתימן".

בהודעה מוזכרת התקפת הטרור נגד המשחתת "קול" בנמל עדן באוקטובר, שבה נהרגו 17 מלחים, וכן חטיפות הזרים בתימן. "מהסיבה הזו הורה משרד החוץ כי כל אנשי הסגל הלא-חיוניים ובני משפחות אנשי השגרירות בתימן יעזבו את המדינה".

המשרד המליץ גם לאזרחים אמריקנים, המתגוררים בתימן, לנקוט אמצעי בטחון מיוחדים כדי להבטיח את בטחונם.

הכוחות האמריקניים המוצבים בבחריין ובכוויית הועמדו במצב הכן בסוף מאי. צעד זה, לדברי הפנטגון, ננקט לאחר "שהתקבל מידע מודיעיני, ובעקבות ההרשעה" של ארבעת חברי ארגונו של אוסאמה בן לאדן במעורבות בפיצוץ השגרירויות אמריקניות בקרן אפריקה ב-1998.
