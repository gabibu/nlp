

משרד החינוך החליט לבטל את ההקלות בבחינות הבגרות לילדי יש"ע, הקלות שעליהן הודיע לפני שבועות אחדים באמצעות חוזר מנכ"ל. בהודעה שפרסם הבוקר משרד החינוך נאמר כי ההודעה על מתן תוספת של עשר נקודות לנבחנים ביש"ע נבעה מטעות, וכי מנכ"לית משרד החינוך תבדוק בימים הקרובים את מקור הטעות. עם זאת החליטה המנכ"לית על מתן הקלות מסוג אחר לנבחנים מיש"ע: תינתן להם תוספת זמן במהלך הבחינה, ותוענק להם אפשרות בחירה גדולה יותר. נבחנים אקסטרניים מקרב אוכלוסייה זו יזכו בתוספת של עשר נקודות לציון.

מנהלת האולפנה לבנות במעלה לבונה נורית בן זמרה אמרה ביומן הצהרים כי המנהלים ביש"ע נתנו אמון ביכולת ההתמודדות של הילדים עם המבחנים למרות המצב הקשה, ולכן לא יזמו את קבלת ההקלות, אבל, לדעתה, הפרת הבטחה על ידי משרד החינוך היא מעשה לא חינוכי. בן זמרה אמרה כי החיים באזורי יש"ע שונים מבכל מקום אחר בארץ, וכי ההתנגדות להקלות, שהביעו מנהלים במרכז הארץ, אינה מוצדקת, לדעתה. "צריך להתנסות בחיים פה כדי להבין את המתח היומיומי שבו מצויים בני הנוער", אמרה.

יו"ר ועדת החינוך והתרבות ח"כ זבולון אורלב תקף את החלטת המשרד לבטל את ההקלות, ואמר כי מדובר במהלך בלתי אחראי, שיפגע ביכולתם של התלמידים לגשת לבחינות. התלמידים אינם צריכים לספוג את הכשלונות של הפקידים במשרד החינוך והתרבות, אמר.

הוא ציין שהיוזמה למתן ההקלות לא הייתה של המנהלים ביש"ע. לדבריו הוא הציע לשרת החינוך לתת ליישובי יש"ע את חבילת ההקלות שמקבלים יישובי קו העימות, והיא קיבלה את ההצעה.

אורלב אמר כי אתמול הוא שוחח עם שרת החינוך לימור לבנת, והציע לה להורות למשרדה לקיים את הבטחותיו כפי שצוין בחוזר מנכ"ל מאחד במאי, ושלאחר מכן יעשה משרד החינוך את הבירור בינו לבין עצמו.

