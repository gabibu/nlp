

שר החוץ לשעבר, שלמה בן עמי, מונה היום על ידי מזכ"ל העבודה, השר רענן כהן, ליו"ר הוועדה המדינית של העבודה. לשכת המפלגה אישרה היום את המינוי.

תפקידה של הוועדה המדינית הוא להכין את מצעה המדיני של המפלגה, לקראת הבחירות הבאות. גורמים שונים בעבודה הביעו חשש מפני "סיבוכים אפשריים" בעתיד, כיוון שבן עמי נוקט בקו מדיני עצמאי, וגם נחשב ליריב אישי ואידיאולוגי של שר החוץ, שמעון פרס.

מינוי חשוב נוסף אושר היום בלשכת המפלגה: ח"כ אופיר פינס יהיה יו"ר הוועדה לענייני מפלגה. ועדה זו דנה בכל הנושאים המפלגתיים הרגישים ביותר: בחירות פנימיות, פריימריס, שיריונים, וכיוצא באלה.
