

מספר התחלות הבנייה ב-2002 הוא הנמוך זה 13 שנה, ונתון זה חייב להדליק נורת אזהרה אצל שר האוצר, בנימין נתניהו, בעת שהוא מגבש את התוכנית הכלכלית - כך אמר שר הבינוי והשיכון, אפי איתם, בדיון שהתקיים על תוכניות המינהל לבניה כפרית.

איתם הוסיף, שהוא מודאג במיוחד מהירידה הדרסטית בבנייה למגורים בפריפריה, שמובילה למסקנה העגומה כי תוכניות הסיוע לדיור באזורי עדיפות לאומית צריכות רוויזיה. אם המדינה מחויבת ליעד פיזור האוכלוסייה וחיזוק אוכלוסיות חלשות, יהיה צורך לבחון מחדש את כל הכלים בסל ההטבות לפתיחת אזורי הביקושים לנגב ולגליל.

איתם התייחס להחלטת הממשלה באוגוסט '02 קיצץ 400 מיליון שקל מתקציב המשכנתאות שניתנות לזכאים, "קיצוץ שנאלץ לצערנו ליישם בימים הקרובים. כלכלני המשרד דנים עתה עם האוצר בנוסחה, שתמזער את הנזק הן לזכאים והן לביקושים".

השר איתם התייחס גם לסיוע שמשרדו מעניק לבנייה הכפרית וליישובים חדשים. "ההנחה היא, ששני שלישים מצורכי הפיתוח האורבני בעשורים הבאים יהיו על חשבון השטחים החקלאיים המעובדים וששטחי מרעה - ולכן, חובתנו לדאוג ולטפח את הישובים החקלאיים שיחתרו, לשמור עליהם ולסייע לבנייה ולתשתיות באזורים הכפריים.

עפ"י נתוני המינהל לבנייה כפרית, משקיע משרד הבינוי והשיכון בתוכנית דו-שנתית (2002-2003) חצי מיליארד שקל, בתשתיות ובמוסדות ציבור באזורים כפריים. עיקר התקציב מוקצה להרחבת ישובים (סבסוד באמצעות המועצות האזוריות), ביצוע ישיר של עבודות פיתוח בישובים חדשים ושיקום תשתיות בישובים ותיקים.

בגלל המגבלות התקציביות נקבע, כי אזורי עדיפות א' ייהנו מתקציבים גדולים יותר בתחום התשתיות, בהשוואה לישובים כפריים הקרובים למרכז הארץ. ישובים חדשים נהנים, יחסית, יותר מתקציבי מוסדות ציבור, וכל תקציבי שיפוץ בתי קשישים מופנה לישובים הוותיקים.
