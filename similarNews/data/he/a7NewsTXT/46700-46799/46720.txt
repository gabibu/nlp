

וועדת הפנים ואיכות הסביבה קיימה אתמול ישיבה אליה זומן נציב הדורות הבאים שדרש את העמדתם לדין של האחראים על הזרמת השופכין לים התיכון, זאת בשל רשלנות חמורה, כך מדווח כתבנו בכנסת חגי סרי לוי.



בדבריו טוען הנציב כי לא הוכח שמפעל השפד"ן עמד בתנאי סעיף 7 לחוק מניעת זיהום מי הים. כמו כן, טוען הנציב כי לא הוכח והובהר שיקול הדעת שהפעילו או שאכן נקטו את כל האמצעים הסבירים למניעת הטלת הפסולת והזרמתה לים.

כמו כן המליץ הנציב על חקיקת חוק רשות ביוב ממלכתית אשר יסדיר את כל מערך הקמת המתקנים לטיפול בשפכים, הובלתם וסילוקם.

עוד הומלץ על פיקוח פרלמנטארי צמוד על עבודת משרדי הממשלה הרלוונטיים בנוגע לקביעת נהלים ואכיפתם באשר לבקרה על המערכת. בישיבה דווח גם על תקלות ושיתוף פעולה עם הגורמים הרלוונטיים.

כתבנו חגי סרי לוי מדווח כי מהדיון עלה בבירור כי כיום אין בנמצא נהלים ברורים, תקנים ובקרה לגבי תפעול מערכות הביוב בארץ, אין תוכניות מגירה למקרי חירום. כתבנו מדווח כי נוהל השפד"ן כיום במקרי חירום הוא הדממת תחנות השאיבה והזרמת הביוב לים(!).

בוועדה הוברר כי מאז הועברו הסמכויות בנושא ממשרד הפנים למשרד התשתיות, עם הקמתו בשנת 96', לא ביצע המשרד את שהוטל עליו וחדלון ידיים זה נמשך גם כעת. מהעולה בוועדה מתואר מצב בו פיזור הסמכויות בין משרדי הממשלה הוביל להעדר פיקוח ובקרה על הנעשה בשטח. משום כך המליצה הוועדה על הקמת גוף אחד שיוגדר רשות הביוב הממלכתית, או על מינוי שר לקביעת הנהלים ואכיפתם. במקביל ממליצה הוועדה על הקמת וועדת משנה פרלמנטארית לפיקוח על ביצוע הנהלים בידי המשרד או הגוף עליו יוחלט.
