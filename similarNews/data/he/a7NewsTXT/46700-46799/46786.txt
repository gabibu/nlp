

גבס חדשני שאפשר להסירו ולהרכיבו מחדש באמצעות רוכסן דביק, מיובא ארצה ומשתמשים בו בבתי החולים בישראל.

עד עתה מי ששבר אחד מגפיו או נקע אותם נאלץ לנוע עם גבס תקופה ממושכת, בלא אפשרות להסירם.

לדברי ניסים עדוי, גבסן במחלקה האורתופדית בביה"ח השרון יתרונו של הגבס עם הרוכסן הוא בכך שאפשר לגבס תחילה את הגפה באופן המקובל, ולאחר אישור רופא הגבסן משחרר את הרוכסן לשימוש הלקוח".

מביה"ח השרון נמסר כי נוסף על הנוחות הגלומה בהסרת הגבס ללא תלות בגורם רפואי, טמונים בהמצאה זו יתרונות רבים:

כבר בשלב קיבוע הגפה במיון אפשר להשתמש בגבס מסוג זה, למעט במקרי שבר קשים במיוחד. בגבס החדש ניתן לפתוח את הרוכסן וברכיסה הדוקה פחות להרחיב את הרוח בינו לבין העור. כאשר מתכווצת הנפיחות בגפה אפשר להדק את הרכיסה. כמו כן אפשר להסיר גבס זה בקלות ולהתקלח, אמנם בדרך שעל פיה מנחה הרופא את החולה, ובכך, למשל, יש יתרון משמעותי ביותר עבור תינוקות.

קצוות הגבס רכים ועדינים ואינם שורטים, אינם פוצעים ואינם יוצרים גירוי בעור, כפי שעשה זאת הגבס מהסוג הקודם. אם נוצרת נפיחות בגפה, המטופל יכול להרפות את המגע עם שכבת הגבס, ואחר כך להדקו שוב, וכל זאת בכוחות עצמו, בלא כל תלות ברופא.

אפשר לאוורר את הגפה מדי פעם, ובכך להקל על התחושה המעיקה של הגבס, אמנם יש לעשות זאת, כמובן, רק באישור הרופא ועל פי הנחיותיו. באשר לגבס המיועד לידיים, הגבס מסוג זה מבטל את הצורך ביצירת חיזוקים, מכיוון שהרוכסן יוצר את החיזוק הנדרש.

גבס זה משמש גם כסד וכתחבושת אלסטית במצב שבו השבר מקובע ויציב. בסוגי הגבס האחרים יש חשש להיווצרות נוקשות במפרק, בגלל חוסר תזוזה, ולכן יש צורך בביצוע פיזיותרפיה, ובשלב החלמה מתקדם יש צורך בהתקנת סד או בחבישה בתחבושת אלסטית.

לדברי ד"ר אברהם גרטי, סגן מנהל מחלקה אורתופדית, הנהגת השימוש בגבס זה מכניס את התחום הזה ברפואה לעידן חדש מבחינת תהליך השיקום של המטופלים, והפעלת הגפה המקובעת, וכן מבחינת שיקום המפרקים הסמוכים לאזור המקובע.
