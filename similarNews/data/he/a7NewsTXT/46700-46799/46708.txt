

יו"ר סיעת העבודה, חבר הכנסת אופיר פינס תוקף את אנשי סיעת שינוי על שלא הצטרפו למפלגת העבודה בהצבעה אמש על הצעתם לביטול משרת רב ראשי שני, "שינוי הצטרפה ללובי הדתי", אומר פינס וקובע כי בהצבעתה "נותנת שינוי יד להמשך של עשר שנות בזבוז כספי ציבור".

ראשיתו של הסיפור הוא בהצעת החוק של חברי הכנסת פינס ומלכיאור מהעבודה, על פי ההצעה יכהן בישראל רב ראשי אחד. מחשש שההצבעה בהצעתם תידחה למועד שאחרי בחירת הרבנים הראשיים החדשים, ביקש פינס מוועדת הכנסת לאפשר דילוג על ארבעים וחמישה ימים, ותאפשר הצבעה טרומית מיידית. הבקשה נדחתה.

עם הגשת ההצעה אמר יו"ר סיעת שינוי חבר הכנסת רשף חן כי אמנם סיעתו דוגלת בביטול המציאות בה מכהנים שני רבנים ראשיים, אולם בהסכם הקואליציוני סוכם בין שינוי למפד"ל לפתור את הסוגיה בהידברות בלבד, "אנחנו מתנגדים לכך שהנושא יובא בכפייה".

קביעתו זו של חבר הכנסת חן הביאה את יו"ר סיעת העבודה לדברים המצוטטים לעיל, לדברים אלה הוסיף ואמר כי "שינוי הוליכה שולל את בוחריה".
