

צב ענק באורך של מטר נתגלה על-ידי תושבים מופתעים בנהריה כשהוא שוחה במי נחל הגעתון, סמוך לשפך הנחל לים. מדובר בצב רך השוכן בנהרות מים מתוקים. הצב הועבר "להחלמה" בשמורת עין אפק הסמוכה לקריות, שם הצטרף לצבים הרכים החיים במקום אשר רובם קטנים ממנו בגודלם.

ביולוגית המרחב מטעם רשות הטבע והגנים הסבירה כי ככל הנראה הצב נסחף לים מאחד מנחלי האיתן במהלך השטפונות העזים שפקדו את הגליל המערבי בשבוע שעבר. הוא שחה בים המלוח עד שטעם מי נחל הגעתון המתוקים משך אותו למקום שבו נתגלה על-ידי עוברי אורח. זהו גם ההסבר להיותו תשוש, שכן צב זה אינו מורגל לשהות במים ולהתמודד עם הגלים והמים המלוחים.
