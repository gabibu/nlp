

בממשל בוש מעריכים כי חסר רק קול אחד כדי להשיג רוב במועצת הביטחון לקביעת ה-17 במארס כמועד אחרון לשיתוף פעולה עיראקי. ארה"ב בטוחה בתמיכתן של שלוש המדינות האפריקניות במועצה.

בממשל בוש מעריכים כי חסר רק קול אחד כדי להשיג רוב במועצת הביטחון לקביעת ה-17 במארס כמועד אחרון לשיתוף פעולה עיראקי.

ארה"ב בטוחה בתמיכתן של שלוש המדינות האפריקניות במועצה - קמרון, אנגולה וגיניאה וכנראה גם קולה של פקיסטן. הממשל ירכז כעת את מאמציו במקסיקו ובצ'ילה וינסה לשכנען לתמוך בהחלטה.

דובר הבית הלבן, ארי פליישר, אמר הערב כי המערכה הדיפלומטית שמנהל הנשיא בוש להביא לפירוק נשקה של עיראק הגיעה לרגעים האחרונים שלה. ההערכה הא כי ההצבעה תיערך מחר, או לכל המאוחר ביום שישי.

מוקדם יותר אמרה שרת החוץ של ספרד אנה פאלאסיו כי יתכן שלא תוגש למועצת הבטחון הצעת החלטה חדשה בענין עיראק, משום שצרפת נחושה להטיל עליה וטו.

בריטניה תציב שישה תנאים לעיראק

בריטניה הודיעה היום כי בכוונתה לשנות את הצעת ההחלטה בעניין עיראק שהגישה באו"ם יחד עם ארה"ב וספרד, ותכלול בה 6 תנאים כדי למנוע מלחמה.

בין התנאים- דרישה לאפשר ל-30 מדענים עיראקים בכירים לנסוע לקפריסין על מנת שפקחי הנשק של האו"ם יוכלו לתשאל אותם שם.

"אנו נושאים ונותנים עם החברות במועצת הביטחון בנושא", אמר סגן שר החוץ מייק או'בריאן, שהביע תקווה שהמועצה תצביע ביום חמישי על הצעת ההחלטה השנייה. לדבריו, שר החוץ ג'ק סטרו הוא שהוסיף את השינויים לטיוטת ההחלטה.

ראש ממשלת בריטניה טוני בלייר קרא מצדו לרוסיה ולצרפת לשקול מחדש את איומן להטיל וטו על הצעת החלטה שנייה באו"ם בעניין עיראק, וטען כי שתי המדינות האלה מסכנות את אחדות האו"ם.

בלייר שב ודחה את הצעת צרפת, בה תומכות רוסיה וגרמניה, להעניק זמן נוסף לפעולת פקחי הנשק בעיראק.
"אני מקווה שאפילו היום, המדינות המכריזות על כוונתן להשתמש בזכות הווטו, יהיו אשר יהיו הנסיבות, ישקלו מחדש את עמדתן ויבינו, שבכך יסכנו לא רק את פירוק נשקה של עיראק, אלא למעשה גם את אחדות האו"ם", אמר בלייר בישיבה השבועית להגשת השאילתות לראש הממשלה בפרלמנט.
