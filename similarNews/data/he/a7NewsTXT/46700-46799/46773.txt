

ארגון הבריאות העולמי פרסם אזהרה כלל עולמית לאחר שאובחן כי באסיה פרצה מגפה של דלקת ריאות חמורה מזן בלתי ידוע.

בהודעה שפורסמה במרכז האו"ם בז'נבה נאמר כי בקרב צוותים רפואיים בבתי חולים בוויאטנם, בהונג-קונג ובמחוז גואנדונג בסין פרצה מגפת דלקת ריאות קשה.

"ארגון הבריאות העולמי פועל בתיאום מלא עם השלטונות במדינות שבהן פרצה המגפה, כדי לברר מהו מקורה וכדי למגרה", כך נאמר בהודעה, וצוין כי המקרה הראשון שעליו ידוע הוא של גבר שהובא לבית החולים בהאנוי עם קשיי נשימה חמורים. הדבר אירע זמן קצר לאחר שהגיע לוויאטנם משנחאי ומהונג קונג. לאחר אשפוזו חלו 20 מאנשי הצוות הרפואי בדלקת ריאות, עם תסמינים דומים: חום גבוה, כאבי שרירים, כאבי גרון וכאבי ראש.

גם בבית החולים בהונג קונג פרצה מגפה, ומתוך 50 אנשי הצוות הרפואי שנבדקו נמצא כי 23 לקו בדלקת ריאות. במחוז גואנדונג בסין דיווחו השלטונות במחצית חודש פברואר על 305 מקרים של דלקת ריאות מזן בלתי-ידוע, ומהם חמישה מקרי מוות.

עד כה לא נמצא קשר בין המקרים, ובשלב זה אין יודעים בבירור אם ישנו קשר בין התפרצות מגפה זו לבין התפרצות מחודשת של "שפעת העופות" בהונג קונג בחודש שעבר.

עד שיתקבלו ממצאי החקירה הראשוניים ממליץ ארגון הבריאות העולמי להכניס מיד לבידוד כל חולה החשוד כי לקה בדלקת ריאות מזן בלתי ידוע ולדווח על כך לאלתר למשרד הבריאות בכל מדינה.
