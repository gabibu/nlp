

הארגון הבינלאומי "עיתונאים ללא גבולות" שיגר מכתב לשר ההסברה של כוויית השייח' אחמד אל-פאהד אל-סבאח ובו דרש מכוויית לחזור בה מהאיומים כלפי עיתונאים זרים העובדים בתחומיה והמעבירים מידע לכלי התקשורת הישראליים.

בהודעה נאמר כי הארגון פנה לשלטונות כוויית "כדי שיעניקו ללא דיחוי היתרי שהייה ותעודות עיתונאי לעיתונאים הישראלים שהגישו בקשות לכך כדי שיוכלו למלא את תפקידם".

"אף על פי שאין כל יחסים דיפלומטים בין כוויית ובין ישראל, לא יעלה על הדעת שכלי התקשורת הישראלים ישלמו את המחיר על המתחים הבינלאומיים ויימנע מהם השימוש בחומרים עיתונאיים שאספו כלי תקשורת אחרים", נאמר בהודעה.

"כווית תוסיף לכבודה אם תחדל מיחסה המפלה כלפי כלי התקשורת והעיתונאים הישראלים, יחס שאינו עולה בקנה אחד עם חופש המידע", צוין בהודעה.

בתחילת השבוע פרסמו שלטונות כוויית הודעה לכלי התקשורת ולכ 1,000 העיתונאים הזרים הפועלים בשטחה, לבל יעבירו מידע עיתונאי לעיתונאים או לכלי התקשורת הישראליים, שאם לא כן הם מסתכנים בפתיחה בהליכים משפטיים נגדם.
