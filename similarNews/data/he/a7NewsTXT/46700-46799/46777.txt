

דו"ח פנימי של רשות השידור שהוכן על ידי מבקרת הפנים של הרשות רומה אבישי והוגש ליו"ר הרשות אברהם נתן, חושף התנהלות כספית בלתי תקינה ברשות השידור.

לפי הדו"ח מנכ"לים ברשות אישרו התחייבויות של אלפי שקלים עבור רכישות מבלי לבצע בדיקה תקציבית ומבלי לקבל אישור ועדה מתאימה. החוק דורש מהרשות להפנות 30% מתקציבה להפקות מקומיות קנויות כדי לעודד תעשיה מקומית. ההתקשרויות אמורות להתבצע בכפוף לתקציב המיועד לכך ולאחר אישור "ועדת התקשרויות".

בדו"ח כותבת המבקרת כי מנכ"לים נהגו לאשר הפקות סרטים וסדרות בניגוד לנוהל, ונתנו אישורים בהיקפים של אלפי שקלים מבלי לערוך בדיקה תקציבית, או להביא את הנושא לדיון בפני ועדת ההתקשרויות.

עוד מציינת המבקרת כי למרות שבפני ועדת ההתקשרויות הוצגו מסמכים המעידים על כך שאין תקציב, הועדה אישרה רכישת דרמות סדרות וסרטים ללא מקור תקציבי שיממנם.
