

לפני כשלושה שבועות ערך מיגל אנחל טומה, ראש שירותי הביון של ארגנטינה, "סידה", ביקור בן ארבעה ימים בישראל, ובמהלכו נועד עם ראש המוסד מאיר דגן ועם בכירי משרד החוץ, כך מדווח העיתונאי יוסי מלמן בעיתון "הארץ". מטרת הביקור הייתה למסור העתק מדו"ח סודי המטיל אחריות ישירה על אירן ועל מנהיגיה, על שירות המודיעין שלה ועל ארגון החיזבאללה הפועל כזרוע שלה לפיגוע ביולי 94' בבניין "אמיה", מרכז הקהילה היהודית בבואנוס איירס. בפיגוע נרצחו 85 בני אדם, ונפצעו כמה מאות.

בתוך אלפי העמודים של דוח "סידה" צוין כי האופן שבו בוצע הפיגוע ב"אמיה" דומה לזה שבוצע בשגרירות ישראל בבואנוס איירס שנתיים לפני כן, ב 92', ובו נרצחו 29 בני אדם, ונפצעו כמה עשרות. הדו"ח קובע כי האחראים לפיגוע הם עלי חמינאי, מנהיגה הרוחני של איראן, שהיה אחראי גם על שירותי המודיעין שלה, וכן שגריר איראן בארגנטינה בזמן הפיגוע האדי סולימנפור, ונספח התרבות מוחסין רבאני, שלפי הדו"ח היה קצין המבצעים של הפיגוע.

בעקבות הדו"ח הוציאה ארגנטינה צווי מעצר בינלאומיים נגד רבאני, נגד שני שרים לשעבר ונגד בלדר דיפלומטי אירני.

הדו"ח מבוסס על שמונה שנות חקירה, ובמהלכן הסתייעה ארגנטינה במוסד, ב C.I.A. ובשירותים נוספים, והחידוש בו הוא שבפעם הראשונה גורם שאינו ישראלי או יהודי מפנה אצבע מאשימה כלפי מנהיגי אירן ונגד קציני המודיעין שלה, ומכיר בחיזבאללה כזרוע ביצועית.

הדו"ח מציין כי עימאד מורניה, קצין המבצעים של החיזבאללה, הוא האחראי המרכזי לפיגוע. מורנייה עומד בראש יחידת מבצעים מיוחדת, הקרויה "הג'יהאד האיסלאמי", ויש לו קשרים הדוקים עם המודיעין האירני. בין מעלליו של מורניה נמנים חטיפת מטוס TWA בביירות ב 1985 וחטיפת בני ערובה בשנות ה 80 בלבנון. מורניה, המופיע ברשימת המבוקשים שפרסם ה F.B.I. לאחר פיגועי 11 בספטמבר, נחשב גם ליעד של המודיעין ישראלי. מקורות זרים, כותב מלמן, טוענים כי כבר פעמים אחדות ניסה המוסד להתנקש בחייו. הדוח חושף את הקשר בין אירן והחיזבאללה לבין סייענים שהתגוררו במשולש הגבולות של ברזיל ארגנטינה פראגואי, הידוע כמקום ריכוז של מהגרים מוסלמים שיעים.

עוד מציין מלמן כי הדוח מכיל "הד ברור", כלשונו, לעדות סודית שהעיד עבד אל-גאסן מסבאני, פקיד בכיר במודיעין האירני, שב 1996 ערק לגרמניה. בעדות שפורסמה ב"ניו יורק טיימס" נמסר כי את ההחלטה להוציא לפועל את הפיגועים קיבלו המנהיג הרוחני עלי חמינאי, ומי שהיה אז הנשיא האשמי רפסנג'אני. אלה גם מימנו את המבצע. הוא העיד כי בגלל ההקפדה שלא להותיר טביעת אצבעות נמשכו ההכנות זמן רב. לאחר שמנהיגי אירן אישרו את הפיגוע הם תקצבו אותו והטילו את הביצוע על עלי פלחיאן, השר לענייני מודיעין בממשלה. המודיעין האיראני פנה אז לחיזבאללה שישמש "קבלן משנה" לביצוע הפיגועים.

ממשלת אירן מכחישה את ההאשמות נגדה, והיא הודיעה כי היא מחזירה אליה את נציגה הבכיר בארגנטינה, למטרת התייעצויות. קודם לכן הזהירה את מיופה הכוח הארגנטינאי בשגרירותה בטהרן כי אם "מסע הכפשה" נגדה יימשך, יתערערו היחסים בין שתי המדינות.

את צווי המעצר הוציא השופט הפדרלי חואן חוסה גאליאנו, הנמנה עם חוקרי הפיגוע, שכאמור עמלים על החקירה זה כשמונה שנים. התביעה הכללית בארגנטינה, הנסמכת על דוח סידה, ביקשה מהשופט גאליאנו להמשיך ולהעמיק את החקירה נגד 19 איראנים נוספים, ששמותיהם לא נמסרו. מקורות דיפלומטיים אומרים כי בכך יש משום רמז שאם יושגו ראיות מתאימות יוצאו צווי מעצר בינלאומיים גם נגד ראשי המשטר האירני.
