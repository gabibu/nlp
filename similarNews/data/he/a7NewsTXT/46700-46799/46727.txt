

סמל-ראשון אסף פוקס, בן 21 מקיבוץ גבת, הוא החייל שנהרג בהיתקלות עם מחבלים בכפר ציידא הסמוך לטול כרם. החייל השני שנפגע בתקרית נפצע באורח קל.

החיילים היו בעת ביצוע סריקות מקיפות לאיתור מחבלים כשממארב בכפר נורתה לעברם אש כבדה ומטען חבלה הושלך עליהם.

בחילופי האש הראשוניים חיסלו חיילינו מחבל חמוש. שני הלוחמים נפצעו והועברו לטיפול, זמן קצר לאחר מכן נפטר הלוחם מפצעיו. הקרב שהחל לפנות בוקר ארך שעות אחדות.

החייל שנהרג היה לוחם בפלוגת העורב של חטיבת הצנחנים. סמ"ר אסף משה פוקס יובא למנוחות מחר בשעה 15:30 בבית בעלמין בקיבוץ גבת. סמ"ר פוקס נקרא על שמו של דודו משה שנפל במלחמת יום כיפור.

חיילינו לכדו במהלך האירוע שבעה מחבלים שהועברו לחקירת שרות הביטחון הכללי. בכפר ציידא פועלים בעיקר מחבלי הג'יהאד האסלאמי. בקרב היו משולבים לוחמי הצנחנים ולוחמי 'אגוז'.
