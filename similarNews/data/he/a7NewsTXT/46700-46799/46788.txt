

בעקבות הרצח של ראש הממשלה זוראן ג'ינג'יץ' פרסמו אמש שלטונות סרביה צו המגביל את הזכויות האזרחיות הבסיסיות.

בעקבות הרצח של ראש הממשלה זוראן ג'ינג'יץ' פרסמו אמש שלטונות סרביה צו המגביל את הזכויות האזרחיות הבסיסיות.

הצו, שאותו הציע הקבינט לפרסם, ושזכה בתמיכתה של הנשיאה הזמנית נטשה מיצ'יץ', מתבסס על התקנות המיוחדות הקשורות למצב החירום, שעליו הוכרז אתמול בשעות אחר הצהרים.

בפגישה מתוחה עם העורכים הראשיים של כלי התקשורת המקומיים ועם הכתבים הזרים, האשים סגן ראש ממשלת סרביה זארקו קוראץ' את מי שהגדיר "קבוצת פושעים", שבראשה עומד מילוראד אולמק, המפקד לשעבר של יחידה מובחרת של משטרת סרביה, באחריות לרצח שהיה אתמול, ולרציחות אחרות ולחטיפות, שנעשו בעשור האחרון ושלא פוענחו.

הוא ציין כי על פי החשד הקבוצה הקימה רשת של סחר בסמים. אולמק, הידוע בכינויו "לגייה", בשל שירותו בעבר בלגיון הזרים הצרפתי, היה קשור גם עם כוחות צבאיים למחצה שנלחמו לפני עשור במלחמות בקרואטיה ובבוסניה.

לדברי קוראץ', לגייה וגורמים אחרים בקבוצה בת 200 איש ירדו למחתרת, אך בתוך ימים אחדים הם ייעצרו.

"אנו רואים בכך הכרזת מלחמה על המדינה, שקבוצת פושעים מנסה להשתלט עליה", הוסיף.

עוד אמר קוראץ' כי הצו מגביל גם את המידע שכלי התקשורת המקומיים רשאים לפרסם. הוא קרא לעורכי העיתונים לגלות הבנה כלפי הצעדים החדשים שננקטו להגבלת זכויות האזרח, והבטיח להחזיר את המצב לקדמותו מהר ככל האפשר.

"אם לא תעזרו לנו, נצטרך לסגור עיתונים ולאסור שידורים", הזהיר את העיתונאים. "אנו נחושים ללכת עם זה עד הסוף. אין לנו ברירה אחרת, וגם לכם לא", הוסיף.
