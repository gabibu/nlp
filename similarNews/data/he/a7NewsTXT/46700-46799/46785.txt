

להחלטתה של צרפת להטיל וטו במועצת הבטחון נגד המלחמה בעיראק, יש הסבר, אומר ד"ר עובדיה סופר, מי שהיה שגריר ישראל בצרפת, וכיום מרצה באוניברסיטת תל אביב בנושא האיחוד האירופי. סופר אומר לערוץ 7 כי הוא מפקפק בכך שצרפת אכן תטיל וטו לבדה, וזאת משום שבעבר הפעם היחידה שצרפת השתמשה בזכות הווטו שלה הייתה כאשר האו"ם עמד להצביע על החלטה נגדה ונגד בריטניה בנוגע לתעלת סואץ.

יחד עם זאת אם תחליט צרפת להטיל וטו הדבר נובע מכוונתה לפעול נגד המגמה של הפיכת אמריקה למעצמת על יחידה, ללא איזון של גורם מעצמתי אחר. לדבריו, על נושא זה שוחח עם מי שהיה נשיא צרפת מיטרן, וגם עם נשיא צרפת הנוכחי ז'אק שירק.

הצרפתים, אומר סופר, רואים את המצב שבו אמריקה כיום נותרת מעצמת על יחידה, אחרי שהאימפריה הסובייטית התפוררה, כמסוכן ולא כמאוזן. לדעתם, נשקפת סכנה לעולם מסדר עולמי שאותו קובעת מעצמה אחת. ייתכן שניסיונו של שירק לגבש חזית שתאזן את העליונות האמריקנית מסביר את הפופולריות שלו, שהגיעה עד כדי הגשת מועמדותו לקבלת פרס נובל לשלום.

סופר אומר כי בשיחותיו עימם טענו גם מיטרן וגם שירק שסדר עולמי חד מעצמתי זה עלול לפגוע גם בישראל, משום שאפשר שיבוא זמן שבו תרצה ארה"ב לכפות עליה הסדר, ובהיותה מעצמה כל יכולה היא תנצל את כוחה לכך.

לדבריו, על שיקולים אלו בהתנגדות למלחמה יש להוסיף את האינטרסים הגדולים שיש לרוסיה וגם לצרפת במדינות ערב, שבהן נמצאים 60% מכלל הרזרבות של הנפט והגז בעולם. את החלל הריק שאמריקה יצרה באיומי המלחמה בעירק, ובהטלת הסנקציות עליה מילאו רוסיה וצרפת. הן לקחו 25% מהרזרבות הניתנות לניצול מיידי בעירק, ועכשיו הן ממתינות ליכולתן לממש זיכיונות בעירק.
