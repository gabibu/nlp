

נשיא המדינה משה קצב הודיע כי הוא מגנה בכל תוקף את ציטוטיו של מחמוד עבאס (אבו מאזן) לעיתון "אשרק אל אאוסט", כך הודיע אתמול דובר הנשיא ליו"ר מועצת יש"ע בנצי ליברמן.

יום לפני כן שיגר ליברמן מכתב אל הנשיא וכן אל ראש הממשלה, ובו מחה על הברכות ששיגרו אל אבו מאזן עם התמנותו לראש ממשלה ברש"פ.

כזכור, נבחר אבו מאזן לעמוד בראש הרש"פ ובראיון לעיתון הצדיק פיגועי טרור נגד מתיישבי יש"ע, זאת נוסף על כך שבעבודת הדוקטורט שלו אחד הטיעונים העיקריים היה הכחשת השואה.

כתב "הארץ" נדב שרגאי חושף כי אתר האינטרנט של דובר צה"ל הסיר ציטוטים של אבו מאזן המדברים בעד המשך המאבק במתיישבי יש"ע. זאת, כנראה בעקבות המכתבים ששיגר יו"ר מועצת יש"ע בנצי ליברמן. ליברמן ביקש מקצב ומשרון לחזור בהם מדברי השבח לאבו מאזן.

ח"כ יובל שטייניץ, יו"ר ועדת החוץ והביטחון אמר כי מינויו של אבו מאזן הוא חזרה לאותה מתכונת שנכשלה. אבו מאזן היה מספר שתיים אחרי ערפאת ונותר כך, והוא, לדברי שטייניץ, שחתום על הסכמי אוסלו, שלא כובדו, ושגם הביאו את מדינת ישראל למלחמת אוסלו. שטייניץ ציין כי גם הנשיא בוש, כתנאי להתקדמות לעבר מדינה פלשתינית, דרש כי ערפאת וכל הצמרת של הרשות יתחלפו, וביניהם גם אבו מאזן. לדברי שטייניץ, אבו מאזן נחשב לנציג הדרישה בלא פשרות לזכות השיבה, ולעיתים הוא מוכן לשלם מחיר טקטי זמני, ולהפסיק את הטרור ואת ההסתה. הוא בין העומדים על השמדת ישראל ושאינם מוכנים להכיר במדינה יהודית, יהיו אשר יהיו גבולותיה.

שטייניץ אמר כי מי שמעלה את התיאוריה שהפיגועים האחרונים הם ניסיון של החמאס לערער את ההתקרבות שחלה כביכול בין הרשות לישראל טועה. בין החמאס והג'יהאד, המעוניינים להמשיך בפיגועים, לבין הרשות, שמעמידה פנים כאילו אינה מעוניינת בכך, כלל אין הבדל. מסיבות טקטיות לפעמים מעוניינת הרשות בפחות אש, אך ערפאת ואבו מאזן, בשטח שנמסר להם ביש"ע, הם שיצרו חממה לפיגועים, אומר שטייניץ.

שר החוץ סילבן שלום אמר כי אם אכן ערפאת ישאיר בידיו את אותן הסמכויות שהיו לו בעבר לא יועיל מינוי אבו מאזן להפסקת הטרור. הוא הוסיף כי אין בדעתו להיפגש עם אבו מאזן "רק לשם הפגישה", אלא כדי לקדם את תהליך השלום".

יו"ר מועצת יש"ע בנצי ליברמן אמר כי פנייתו לנשיא ולראש הממשלה בדרישה שיחזרו בהם מהברכות ששיגרו למינויו של אבו מאזן נבעה מהתחושה כי נחצו כל הגבולות. אבו מאזן, לדבריו, הוא אויב מסוכן עם עור של כבש, ארכי רוצח ומכחיש שואה. "אנו מודעים לכך שלפעמים יש צורך 'לעגל פינות' בגלל צרכים דיפלומטיים", אומר ליברמן, "אבל הברכות ששוגרו אליו והנסיונות 'להכשיר את השרץ' עברו כל גבול". ליברמן ציין כי אפשר ללמוד מיחסו של הנשיא בוש כלפי עירק שמתעלמת מכל נסיונותיו של סאדם חוסיין להתל בפקחים, ועומדת על כך שאם הנשק להשמדה המונית לא יושמד ארה"ב תילחם בו.

"זוהי פארסה", מוסיף ליברמן, "שבאבו מאזן, התומך בפיגועי התאבדים בהריגת מתיישבים וחיילים, תולים את התקוות לניהול תהליכים משמעותיים אל עבר הנהגת ה'דמוקרטיה' ברשות, זאת בעוד ערפאת ממשיך להחזיק בסמכויותיו. "עד איפה 'נסבן' את עצמנו?", שואל ליברמן, "באשר למהלכים המזויפים הנעשים כביכול ברשות"?
