

שבדיה עשויה להפסיק את ייצוא הנשק שלה לארה"ב, במקרה של מתקפה אמריקנית בעיראק ללא אישור מועצת הביטחון של האו"ם, כך דיווחה סוכנות הידיעות השבדית TT.

שבדיה, שהיא מדינה נייטרלית, מתנגדת למתקפה בעיראק ללא אישור האו"ם, ותראה בכל מתקפה כזו הפרה של החוק הבינלאומי.

"החוק הבינלאומי הוא גורם חשוב בקווים המנחים של ממשלת שבדיה", כך ציטטה הסוכנות את דבריה של לוטה פודג' פקידה בכירה הממונה על נושא הפיקוח על הנשק. קווים מנחים אלה קובעים כי אין לייצא נשק למדינות במלחמה או שהפרו את החוק הבינלאומי.

"אנו מקווים שנוכל להימנע מהחלטה כזו, אך אם תא תהיה ברירה, אין ספק שתהיה אחת הסוגיות הקשות עליה נדרשה הממשלה להחליט בתחום ייצוא הנשק, הוסיפה פודג'.

ייצוא הנשק השבדי לארה"ב מסתכם בכ-30 מיליון דולר מדי שנה.

הסוכנות ציטטה את ראש הממשלה גוראן פרסון, שאמר כי ממשלתו טרם דנה בנושא.
