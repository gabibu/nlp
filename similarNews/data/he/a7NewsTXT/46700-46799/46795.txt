

היום יקיים "הועד למען תדי כ"ץ" כינוס התרמה למענו. כ"ץ התפרסם כשטען שחיילי חטיבת אלכסנדרוני ערכו טבח בערבים בטנטורה בשנת 48, וזאת בעבודת "מחקר" שביצע במסגרת לימודי תואר שני באוניברסיטת חיפה.

לאחר פרסום עבודתו הגישו ותיקי חטיבת אלכסנדרוני תביעת דיבה כנגד כ"ץ וזכו בתביעתם. בית המשפט קבע כי כ"ץ חייב לפרסם הודעה על כך בתקשורת. כ"ץ שלטענתו התחרט על הסכמתו לפרסם את ההודעה בתקשורת, סירב לעשות את הוראת בית המשפט.

ותיקי חטיבת אלכסנדרוני פרסמו לפיכך את ההודעה מטעמם כפי שהורה בית המשפט ודרשו מכ"ץ לשלם עבור המודעה, אך הוא סירב. הם פנו להוצאה לפועל כדי לעקל את רכושו למימון סכום המודעה - 78 אלף ש"ח.

בכינוס שיתקיים הערב באוניברסיטת תל אביב ישתתפו הפרופסור שלמה זנד, ד"ר משה צוקרמן, ד"ר דן יהב וד"ר אילן פפה והוא נועד לאסוף תרומות לסייע לכ"ץ.
