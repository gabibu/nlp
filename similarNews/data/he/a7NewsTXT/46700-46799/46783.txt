

שרת החינוך התרבות והספורט לימור לבנת הודיעה לראש הממשלה על דאגתה נוכח הצורך בקיצוץ של עשרות אלפי שעות לימוד, קיצוץ שיגרום, לדבריה, לפיטוריהם של אלפי מורים. ראש הממשלה הסכים עם השרה כי יש לעשות הכל כדי לאפשר פרישה של מורים שחוקים, ובתוך כך להשאיר במערכת החינוך את המורים הצעירים.

הוא אף הנחה את מנכ"ל משרדו אביגדור יצחקי לזמן פגישה בינו לבין הממונה על השכר באוצר ונציגים ממשרד החינוך ומהסתדרות המורים.

קודם לכן נפגשה השרה לבנת עם ראשי הסתדרות המורים בראשותו של המזכ"ל יוסי וסרמן. בפגישה מסרה השרה נתונים הנוגעים לקיצוץ השעות, שבעטיו, כאמור, תופסק עבודתם של אלפי מורים. השרה לבנת הדגישה כי בכוונתה להביא לכך שתתאפשר פרישתם של מורים שחוקים ושל מורים שמקצועות ההוראה שלהם אינם נחוצים עוד.

בפגישה עם נציגי הסתדרות המורים אמרה לבנת: "שיתוף הפעולה עם המורים חשוב לנו ביותר. שמחנו לגלות כי נציגי המורים מבינים את החשיבות העצומה בהשארת המורים הצעירים במערכת, תוך כדי כך שאנו מספקים פתרונות הולמים למורים השחוקים, שצריכים לפרוש".
