

שרת החינוך, התרבות והספורט, לימור לבנת, הודיעה היום כי הזוכים בפרס ישראל לשנת התשס"ג בחקר הקרמינולוגיה הם פרופ' מנחם אמיר ופרופ' שלמה גיורא שוהם. השרה ברכה את הזוכים בפרס על הישגיהם ותרומתם הגדולה בתחום.

נימוקי הועדה:

פרופ' מנחם אמיר מהאוניברסיטה העברית בירושלים נמנה עם האבות המייסדים של תחום הקרימינולוגיה בישראל, והוא אחד מחלוצי ומבכירי החוקרים בעולם בתחומי עברות האונס, הויקטימולוגיה, הפשע המאורגן, המשטרה והטרור. במהלך כל שנות פעילותו בולט כישרונו הנדיר לשלב בין התיאוריה, המחקר האמפירי והיישום של תרומותיו בתחומי המדיניות החברתית, המניעה והטיפול. תרומתו של פרופ' אמיר בנושא אכיפת החוק השפיעה באופן ניכר על היערכותם של משטרת ישראל ושל גופים אחרים בארץ ובעולם. פרופ' אמיר הוא מורה ומנתח של רבים מבין הקרימינולוגים המלמדים והחוקרים באקדמיה בארץ וכן של עובדי שטח מקצועיים בכירים. על כל אלה מצאה ועדת השופטים את פרופ' מנחם אמיר ראוי לפרס ישראל בחקר הקרימינולוגיה לשנת התשס"ג.

פרופסור שלמה גיורא שוהם

פרופ' שוהם מאוניברסיטת תל אביב הוא מבכירי הקרימינולוגים בארץ ובעל תרומה חדשנית לענפים מסוימים של הקרימינולוגיה בעולם.

פרופ' שוהם הוא ראשון החוקרים בתחום הקרימינולוגיה בארץ. הוא הרחיב תחום זה והעביר אותו לרמת דיון אינטרדיסיפלינרית ובינלאומית. פרופ' שוהם מרבה בכתביו להתייחס לתהליכים חברתיים היסטוריים ורוחניים ולהשפעתם על אירועים כגון עלית הנאציזם ושואת יהודי אירופה וזאת כחלק מהקרימינולוגיה. פרופ' שוהם הוא מחברם של עשרות ספרים ומאות מאמרים שבהם התייחסות תיאורטית ייחודית לקרימינולוגיה ולסוגים שונים של סטיה חברתית, עביירנות ופשיעה. פרופ' שוהם העמיד דורות של תלמידים שהצטיינו במחקר ובתרומה יישומית לחברה הישראלית.

על כל אלה מצאה ועדת השופטים את פרופ' שלמה גיורא שוהם ראוי לקבל את פרס ישראל לשנת התשס"ג בחקר הקרימינולוגיה.
