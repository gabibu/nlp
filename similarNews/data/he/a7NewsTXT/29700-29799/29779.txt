

שרת החינוך, לימור לבנת, ביקרה היום בקייטנות "החוויה הקייצית" בקריית מלאכי. "החוויה הקייצית" היא מפעל קיץ משותף למשרד החינוך, ג'וינט ישראל, איחוד הקהילות היהודיות ומרכז השלטון המקומי. מימון המפעל הוא מהקהילות היהודיות בארה"ב שתרמו 25 מיליון דולר.

ביום ראשון נפתח לראשונה קייטנות "החוויה הקייצית". השנה נרשמו כ-350,000 תלמידים לקייטנות שברשיון משרד החינוך, זאת לעומת כ-150,000 תלמידים שנרשמו בשנה הקודמת (תשס"א).

שרת החינוך שמחה על מספר המשתתפים הגדול בקייטנות והוסיפה: "אני מברכת את כל עם ישראל שמתלכד בימים קשים אלה. אנו נמשיך ונתגבר על כל הקשיים כפי שעברנו במשך אלפי שנים ושנות גלות התגברנו, ניצחנו ונמשיך לנצח. ולכם הילדים: תמשיכו תיהנו מהפעילויות החינוכיות הברוכות האלה ותחזרו ללימודים עם כוחות מחודשים".
