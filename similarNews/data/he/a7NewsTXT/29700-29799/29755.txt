

במסיבת עיתונאים שקיים אתמול הנשיא בוש הוא אמר כי לא ידוע לו אם מנהיג רשת הטרור אל-קאעידה אוסאמה בן לאדן עדיין חי. בוש שב והבטיח כי המנהיג האיסלאמי ייתפס "חי או מת".

חוסר הוודאות של בוש לגבי גורלו של בן לאדן מהווה שינוי בנוסח ההתבטאות של בכירים אמריקנים, שבמהלך החודשים האחרונים טענו ללא הרף כי לדעתם בן לאדן עדיין בחיים ומסתתר "במזרח אפגניסטן או בצפון פקיסטן". "איני יודע אם הוא מת או חי", אמר בוש לכתבים, והוסיף כי, "כבר זמן מה לא שמענו ממנו...".

בהמשך דבריו אמר בוש "יתכן שהוא בחיים. אם זה המצב נתפוס אותו. אם הוא לא בחיים, הרי שכבר תפסנו אותו". בוש התייחס למלחמה בטרור ואמר "אנו מדברים על רשתות שיש לחסל. תוכניות שיש לסכל", אמר הנשיא והוסיף כי, "אנשים אלה הם רוצחים קרי דם. הם רוצים להרוג אמריקנים חפים מפשע, ומשום כך עלינו לעצור בהם".
