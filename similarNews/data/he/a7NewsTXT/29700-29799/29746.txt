

40 ישובים מרביתם ביו"ש יגודרו בגדר אלקטרונית ויצויידו במערכות תקשורת חדישות המתריעות במהירות מפני חדירת מחבלים. פעולה זו מתבצעת לאחר גל של פיגועי חדירה שהיה בתקופה האחרונה במהלכו נרצחו גם רחל שבו ושלושת ילדיה בביתם שבאיתמר.

מערך המיגון החדש בישובים כולל גדר משוכללת עם אמצעי התרעה וחדר בקרה מרכזי מאויש, נעשה במימון פיקוד המרכז, פיקוד העורף ומערכת הביטחון, בשיתוף מועצת יש"ע.

כמו כן תועמד לרשות התושבים מערכת תקשורת ישירה המופעלת על ידי חייגן אוטומטי שאפשר להפעילו כדי להזהיר כל תושב מפני פיגוע ביישוב. במספר יישובים מתבצע ניסוי במערכת חדשה המכונה "דיווחית", מערכת תקשורת אלחוטית, המפיצה הודעות ביישוב בדומה לזימונית (ביפר).
חלק מהיישובים יצוידו עוד השנה במערכות טלוויזיה במעגל סגור.
