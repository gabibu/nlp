

בדיון שקימה אתמול ועדת החינוך והתרבות אמר יו"ר הוועדה ח"כ אורלב: עלינו להסדיר בחוק את זכויותיהם של סטודנטים המשרתים במילואים, כך שהחוק יטיל על המועצה להשכלה גבוהה את החובה לקיים מועדי בחינה מיוחדים בעבור המשרתים במילואים, לאפשר להם השלמת חומר, לתת להם שיעורי עזר, ולאפשר להם צילום חומר לימודי.

ח"כ אורלב אמר את הדברים בעקבות דבריו של יו"ר התאחדות הסטודנטים. הוא טען בפני הוועדה כי למרות האמנה וההסכמות שהוצגו בפני ועדת החינוך בעבר, בחלק מהאוניברסיטאות ההסכמות אינם מיושמות במלואן.

לצערי, אומר ח"כ אורלב, אנו רואים שהאמנה שהוסכמה בין הסטודנטים למל"ג, בשיתוף עם ועדת החינוך והתרבות אינה מספיקה, וההוראות לא חלחלו וירדו עד למחלקות השונות ועד לאחרון המרצים.
אנו, המחוקקים, נקבע את הנורמה הבסיסית, ואת הפרטים תקבע המל"ג, כך שבמסגרת החופש האקדמי יישמרו זכויות הסטודנטים. "על המדינה ועל המל"ג לעשות את המרב ואת המיטב כדי להקל על הסטודנטים, שרובם הם שדרת הפיקוד של צה"ל, כאשר הם חוזרים לאוניברסיטה, אומר ח"כ אורלב.

