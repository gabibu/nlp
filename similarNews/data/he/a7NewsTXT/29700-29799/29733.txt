

ביום ב' אושרה בכנסת בקריאה ראשונה הרפורמה במס. בהצבעה תמכו ברפורמה 33 חברי כנסת, 15 הצביעו נגד ותשעה נמנעו.

כעת תידון הרפורמה בוועדת הכספים של הכנסת. במשרד האוצר מצפים כי בתוך ימים אחדים יסתיים הדיון בה, ואז יהיה אפשר לאשר את הרפורמה בקריאה שנייה ושלישית, עוד לפני תום מושב הקיץ בסוף חודש זה. במרכז הרפורמה הטלת מיסוי על ההון, במקביל להפחתה מדורגת במס לעובדים. לאחר ההצבעה אמר שר האוצר סילבן שלום כי מדובר במהפכה של ממש, מפני שלראשונה מאז קום המדינה היא מטילה מיסוי על רווחי ההון. בד בבד יופחתו שיעורי מס הכנסה, וזאת מתוך רצון לסייע לשכבות הביניים בישראל שהן הנושאות בנטל המס יותר מכולם.

השר שלום הוסיף כי מאז רפורמות בן שחר בשנת 1975 לא נעשה מהלך כה חשוב, ולפי הערכתו בתוך חמש שנים יביא מהלך זה בסופו של דבר להורדת המס המרבי על עבודה, מ-60 ל-49 אחוזים.
לדבריו, הרפורמה במס דואגת שלא תהיה פגיעה בגמלאים ובשכבות החלשות. אלה ייהנו מפטור מלא ממס ומהקלות מס ניכרות.

אם הרפורמה תאושר עד לסוף מושב הקיץ, יישומה יחל ב-1 בינואר 2003.

ישיבת סיעת העבודה התכנסה לפני ההצבעה בכנסת, ובה מתחו כמה מחברי הסיעה ובראשם מזכ"ל המפלגה הטרי ח"כ אופיר פינס ביקורת חריפה על הרפורמה. פינס אמר כי אי אפשר לישם את הרפורמה כאשר המשק נמצא במשבר כה עמוק. "מאיפה יממנו אותה? אנו שותפים להצגה של שר האוצר, זה הבלוף הכי גדול שראיתי בחיים שלי. אין ברפורמה כלום".

