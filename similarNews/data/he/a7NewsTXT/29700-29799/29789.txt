

נשיא המדינה משה קצב קרא היום לממשלה לבצע שינויים בהצעת החוק הפרטית של ח"כ הרב חיים דרוקמן שנועדה לאפשר הקצאת קרקעות לבניה יהודית גם כאשר היא מיועדת ליהודים בלבד.
לדבריו, רצוי שהחוק ינוסח כך שערביי ישראל לא יחושו נפגעים ממנו.

כזכור, הממשלה אישרה ביום ראשון את הצעת החוק אשר תובא לדיון והצבעה בכנסת בקרוב.

נשיא המדינה הבהיר כי הישוב הקהילתי קציר אליו רצו להתקבל ערבים, הוא ישוב בעל סגנון ואופי ייחודי ולכן "כשם שיהודי חילוני לא ימצא מקומו בקרב נטורי קרתא ובמאה שערים וכפי שאיש מנטורי קרתא לא ימצא מקומו בשכונה יהודית חילונית בחיפה, כך גם בענין זה", אמר קצב.

יצויין כי בשיחה לערוץ 7 אמר ח"כ הרב דרוקמן כי כשהציע את החוק, בין החותמים על התמיכה בו היה מי שמכהן כעת כנשיא המדינה קצב.

השר יצחק לוי מהמפד"ל אמר כי ההתנפלות על הממשלה בנושא ההתישבות בקציר אינה אלא צביעות פוליטית.
