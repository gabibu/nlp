

הבוקר בשעה 9:00 נכנס משה בוגי יעלון בטקס שנערך בלשכת ראש הממשלה לתפקיד ראש המטה הכללי של צה"ל.

רב אלוף משה יעלון הוא בן להורים ניצולי שואה, אח לשניים, גדל בקריית חיים כמשה סמולנסקי.

את שירותו הצבאי החל יעלון לפני שלושים וארבע שנים כחייל בגדוד הנח"ל המוצנח. לאחר שירותו הסדיר השתחרר בדרגת סמל ויצא להקמת קיבוץ גרופית שבערבה. את הקיבוץ הקים עם גרעין 'יעלון' של הנח"ל.

במהלך שנות מגוריו בקיבוץ שינה את שם משפחתו לשם הגרעין 'יעלון', ונישא לעדה, בת הגרעין.

במהלך מלחמת יום כיפור שירת יעלון במילואים ובליבו גמלה החלטה לשוב לשירות קבע. תוכניתו הראשונית הייתה לשוב לצה"ל לשנה אחת בלבד. משה יעלון יצא לקורס קצינים ומונה ע"י מח"ט הצנחנים באותה העת, אמנון ליפקין שחק, למפקד סיירת החטיבה. יעלון כיהן במספר תפקידי פיקוד עד לתפקיד מפקד סיירת מטכ"ל על אף שלא היה לוחם ביחידה.

בתחילת שנות ה-90' מונה יעלון למפקד אוגדת איו"ש ולאחר מכן שימש כראש אמ"ן. בתפקידו כראש אמ"ן צורף יעלון לרבות מהשיחות שהרכיבו את 'תהליך אוסלו' ואולם בראיון שנערך עימו לפני חודשים אחדים אמר כי תהליך ההתפכחות שלו מהתהליך החל כשהבחין בשקרים בהם ניסה ערפאת להלעיט את חברי הצוות הישראלי למו"מ. יעלון התריע על העימות העומד להתפרץ חודשים אחדים לפני שפרץ.

בעת האחרונה התבטא יעלון בתקיפות נגד מדיניותו של שר החוץ שמעון פרס, מדיניות שמנעה את בידודו של ערפאת, ובכך הוא גורם להמשך האלימות. כמו כן תקף יעלון את הרש"פ בתדרוך עיתונאים בארה"ב, אירוע שגרר זעם אמריקאי כלפיו.
