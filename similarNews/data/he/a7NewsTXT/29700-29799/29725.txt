

צה"ל נפרד אתמול מרמטכ"ל ה 16 של מדינת ישראל רא"ל שאול מופז. מופז מצדו נפרד מצה"ל בהענקת צל"ש לשייטת 13, בין השאר בעבור ההשתלטות על אוניות המחבלים סנטוריני וקארין איי וצל"ש אישי לסא"ל אופק בוכריס, מפקד גדוד הבוקעים הראשון בחטיבת גולני, על מנהיגותו בקרב, על שנתן דוגמא אישית להתנהגות באומץ לב ובדבקות במשימה. בוכריס פיקד על גדודו עד לפציעתו הקשה בלחימה בשכם. עוד כתבה ועדת הצל"שים כי בוכריס הנהיג את חייליו באומץ לב ופיקד עליהם בקור רוח ובנחישות, גם ברגעי משבר, תוך כדי גילוי אחריות, רגישות ומסירות כלפי חייליו.

מופז נפרד מתפקידו גם בהענקת הדרגות לרות ירון, דוברת צה"ל הטרייה, שנכנסה אתמול לתפקידה, ושמאתמול זכתה לדרגת תא"ל. דובר צה"ל היוצא רון כתרי שב לנהל את בית הספר הריאלי בחיפה, שממנו הגיע לתפקידו.

עיתון "במחנה" הקדיש את גליון חג העצמאות האחרון להיכרות עם מופז ועם רמטכ"לים שקדמו לו. מופז, מציין עורך הרשימה, הפרשן הצבאי רון בן ישי, הוא יליד איראן, שעלה בהיותו כבן 9, ונתמנה לרמטכ"ל ביולי 98' . מופז כיהן בין היתר כמפקדו של בית הספר לקצינים בה"ד 1, וב 76' השתתף במבצע אנטבה. באוגוסט 83' מונה למפקד כוחות צה"ל ביש"ע. ב 95' מונה לאלוף פיקוד הדרום, ולאחר מכן כיהן כראש אגף התכנון. בספטמבר 97' מונה לכהונת סגן הרמטכ"ל. מופז הוא בעל תואר ראשון במנהל עסקים.

בן ישי מציין כי "לזכותו של מופז צריך לומר, שהוא לקח ברצינות את הערות אמ"ן, והכין את צה"ל לקראת "גאות ושפל" בצורה המיטבית שנה מראש". "העימות הנוכחי היה נראה אחרת אילולא התכונן אליו צה"ל כהלכה". עוד מציין בן ישי כי "רא"ל שאול מופז נכנס לתפקידו בלשכת הרמטכ"ל עם תכנית עבודה ברורה, ומה שמייחד אותו משאר הרמטכ"לים זו העובדה שבמבט לאחור, אנו מגלים שהוא גם ביצע את רובה".
