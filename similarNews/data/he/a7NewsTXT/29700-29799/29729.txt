

אמש, יממה לאחר שסיכם שר החוץ שמעון פרס עם רה"מ שרון על חידוש המגעים עם בכירים ברש"פ, נפגש פרס עם הממונה על הכספים החדש של הרשות סאלאם פאייד במלון בירושלים.
על פי הסיכום בין שרון לפרס אמור שר החוץ לדון עם הערבים רק בנושאים אזרחיים, כלכליים והומניטריים, ולא בנושאים מדיניים.

גורמים במשרד החוץ אמרו כי רה"מ אישר לפרס לקיים את הפגישות, אך זאת רק בתנאי שמדובר בבכירים ברש"פ שלא היו מעורבים בטרור. שרון אף דרש שהמגעים עם הרש"פ יעסקו רק בנושאים הומניטאריים, כלכליים ואזרחיים.

מקורביו של פרס ציינו כי הוא מעוניין להיפגש עם אבו מאזן ועם אבו עלא, שבהם הוא רואה בעלי השפעה על הנהגת הפאתח' ועל הרחוב הערבי. יצוין כי ראש הממשלה לא אישר את קיומן של פגישות אלה.

אתמול פרסם אתר YNET את דיווחו של העיתון "לה רפובליקה", ולפיו בחודשים אוגוסט ודצמבר 01' התקיימו שיחות חשאיות ברומא בין פרס ואנשיו לבין ערביי הרש"פ על הקמת מדינה פלשתינית. העיתון המדווח על כך מוסיף כי נציג הרש"פ ברומא נימר האמן אישר כי שיחות אלו התקיימו, וכי בין המשתתפים בשיחות היו אורי סביר, העומד בראש "מרכז פרס לשלום", אבו עלא, מבכירי הרש"פ, ובאחת הפגישות השתתף גם שר החוץ שמעון פרס. המשתתפים דנו באפשרות להכריז על מדינה פלשתינית זמנית בשטחי A ו-B, ולקראת הסדר הקבע תתקבל ההחלטה על נושא חלוקת ירושלים ועל כניסת ערבים למדינת ישראל עפ"י סעיף 194, שעניינו "זכות השיבה".

בתאריך 7 אפריל 02הגיע לידי כתבתנו רותי אברהם מכתב שנכתב אל סוזי דים, דוברת מטות ערים. במכתב כותב מזכיר הממשלה עו"ד גדעון סער כי "ממשלת ישראל מעולם לא קיבלה החלטה התומכת בהקמת מדינה פלשתינית. בעינה עומדת התחייבותו של ראש הממשלה, ולפיה לפני שיעלה נושא כזה במו"מ מדיני (אם הדבר יהיה רלוונטי) הוא יובא לדיון ולהחלטה בממשלה".

אישור נוסף לנאמר במכתב זה קיבלה דים ב 25 ביוני 02', אף הוא ממזכיר הממשלה עו"ד גדעון סער, המציין כי "למכתבך שבסמך אשיב, כי האמור במכתבי מיום 7 אפריל 02' שריר וקיים".

