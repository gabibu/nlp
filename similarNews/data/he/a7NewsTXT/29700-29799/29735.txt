

בית המשפט הבינלאומי בהאג בוחן את האפשרות, לפתוח בחקירה נגד נשיא ארה"ב לשעבר ביל קלינטון ונגד בכירים נוספים בממשל קלינטון, בחשד שתמכו בפעולה צבאית שביצעה קרואטיה ב-1995, ואשר במהלכה נתפסו שטחים שהוחזקו בידי כוחות בדלנים סרביים.

על פי דיווח של ה"וושינגטון טיימס" מאתמול, הקונגרס העולמי הקרואטי שיגר בשבוע שעבר מכתב אל קרלה דל פונטה, התובעת הכללית של בית המשפט הבינלאומי בהאג לפשעים שבוצעו ביוגוסלביה לשעבר (ICTY), בדרישה שתפתח בחקירה נגד קלינטון ונגד כמה מבכירי ממשלו, בחשד שב 1995 נתנו "אור ירוק", "עודדו והסיתו את הגנרל הקרואטי אנטה גוטובינה לפתוח במבצע צבאי שנודע בשם 'מבצע סופה'". בתשובה לשאלה האם בכוונת בית המשפט לפתוח בחקירה נגד קלינטון ובכירי ממשלו, אמרה פלורנס הארטמן, דוברת לשכתה של דל פונטה: "אנו עובדים על בסיס חקירה המתקיימת", בלא שפירטה.

פרט לנשיא ארה"ב לשעבר קלינטון, אוזכרו גם היועץ לביטחון לאומי לשעבר של ארה"ב אנטוני לייק, סגנו סמואל ברגר, שגריר ארה"ב ריצ'רד הולברוק והשגריר לשעבר פיטר גלבריית'.

בעקבות חששה של ארה"ב כי בכיריה וחייליה יועמדו לדין על פעולותיהם במסגרת הכוח לשמירה על השלום בבלקאנים, הודיע ממשל בוש בשבוע שעבר כי החליט לבטל את השתתפות ארצו בכוח הבינלאומי בבוסניה. בשל כך החליט האו"ם להאריך את מנדט הכח עד שתימצא הנוסחה ליישוב המחלוקת בין ארה"ב לבין האו"ם בעניין זה.

בשל חשש דומה החליטה ארה"ב שלא לאשרר את הצטרפותה לבית הדין הפלילי הבינלאומי שהחל לפעול ב 1 ביולי, אף הוא בהאג.

הגנרל גוטובינה, שהוזכר לעיל, הואשם על-ידי ה-ICTY, ביוני 2001, באחריות למבצע הצבאי שבמהלכו נהרגו 150 אזרחים סרבים. הכוחות הקרואטים, שזכו לתמיכה חשאית של ממשל קלינטון, פתחו במבצע צבאי רחב היקף, "מבצע סופה", ובמהלך שלושה ימי לחימה הצליחו להשיב לידיהם שטחים שהוחזקו בידי בדלנים סרבים. עורכי הדין בגבעת הקפיטול חוששים מכך שפרשת הגנרל גוטובינה תגרור אחריה בירורים משפטיים גם באשר לבכירי הממשל האמריקני.

ב-29 במאי שיגר הנרי הייד, יו"ר ועדת החוץ של בית הנבחרים האמריקני, מכתב לשר החוץ קולין פאוול, ובו הביע דאגה מהדיונים הנערכים בעניין זה בבית הדין הבינלאומי. "נודע לנו כי ICTY עלול לחקור בכירים אמריקנים על חלקם כביכול, ב'מבצע סופה'. ישנו סיכון שהבכירים ייחקרו על-ידי בית המשפט של האו"ם, על כך שיישמו את מדיניות הממשל", כתב.

