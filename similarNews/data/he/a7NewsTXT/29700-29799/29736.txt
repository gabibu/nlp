

בווילנה הודיעו ביום שני מרכז שמעון ויזנטל והמוסד האמריקני "תרגום שלישי" על פרס של 10,000 דולר לכל המוסר מידע על פושעי מלחמה נאצים לשעבר, המתגוררים בשלוש המדינות הבאלטיות.
"המרדף אחר פושעים נאציים במדינות הבאלטיות רחוק מלהשביע רצון", הודיע ראש מרכז ויזנטל, אפרים צורוף, בתדרוך לעיתונאים.

"כדי להקל על הליך זה, אנו מציעים 10,000 דולר לכל מי שיביא מידע שיאפשר לרדוף, להעמיד לדין ולהרשיע פושעים נאצים במדינות האלה", הוסיף.

הוא הדגיש כי עד עכשיו לא נאסר שום פושע נאצי לשעבר בליטא, מדינה שקהילתה היהודית העניפה הושמדה כמעט כליל בשואה.

"אנו סבורים כי התוכנית 'מבצע: הסיכוי האחרון' תשנה מהיסוד את המצב הזה, ותאפשר להתחיל במרדפים נגד אלה שביצעו פשעים נגד האנושות", ציין צורוף.

ועוד בנושא אנטישמיות. שני עובדים של מחלקת תחזוקת הכבישים במחוז טומסק שבסיביר נפצעו אתמול בעת שניסו להסיר שלט ממולכד שעליו נכתב "מוות ליהודונים". השניים יצאו בפגיעות קלות בלבד בגפיים, משום שהדף הפיצוץ היה בכיוון היער. אין זו הפעם הראשונה. קדמה לכך פציעתה הקשה של אזרחית רוסיה טטיאנה סופונובה, בעת שהסירה שלט אנטישמי ממולכד שהוצב בצדי הכביש בין מוסקבה לבין קייב. סופונובה נפגעה פגיעה קשה בעיניה, ונשיא איגוד הקהילות היהודיות בחבר העמים מימן את הטיפול בפצועה בישראל וכן את שהותה בארץ עם בתה ועם אמה.

רבה הראשי של רוסיה ברל לזר פנה אתמול לשר הפנים של רוסיה לעשות הכל למגר את התופעה. הוא שיבח את העובדה שרבים מאלה המנסים להסיר את השלטים, ונפצעים בשל כך, הם אזרחי רוסיה שאינם יהודיים.


