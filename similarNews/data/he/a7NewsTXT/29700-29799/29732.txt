

לידידינו,

העיתון החדש העומד לצאת בעז"ה, אמור לפרוץ דרך חדשה בתקשורת הדתית, והוא מתקבל בשמחה ובהערכה ע"י רבים. העיתון יהיה בן 8-16 עמודי תוכן ויופץ לציבור הדתי ב 100,000 עותקים ח י נ ם.
(העיתונים הקיימים מופצים לדעת עורכיהם בכ 15,000 עותקים בלבד ותמורת תשלום).

בדרך זו נגיע לאוכלוסיות רבות ומגוונות בציבור הדתי, וזו מהפכה בהעברת המסרים החשובים לכולנו.
מאחר שהמשימה גדולה וכבדה נסינו ואנו מנסים לפעול עם גורמים שונים. נעשו גם מאמצים לשיתוף פעולה בנושא התקשורת הכתובה עם מקור ראשון, ולצערנו המאמצים לא עלו יפה ולא באשמתנו.

הדברים שהתפרסמו במקור ראשון יש בהם פחות מחצי אמת, והם גובלים בהוצאת שם רע ממש.
אנו מבינים שבעלי מקור ראשון מעוניינים לגרור אותנו להתכתשות פומבית מכוערת קבל עם ועולם,
ואנו בע"ה לא נגרר לכך.

יתכן ואם הפרסומים הנ"ל לא ייפסקו , וכדי להגן על שמנו הטוב, נשקול עם היועצים המשפטיים שלנו אם יש מקום להתערבות משפטית.

בברכה,

הנהלת ערוץ 7


עוד בעניין העיתון החדש

א) מגמתו של ערוץ שבע להגיע לציבור רחב ככל האפשר, ועם זאת לומר את דברו ללא פחד ומורא. בפועל העיתונים הקיימים, שהם טובים וחשובים, "הצופה" ו"מקור ראשון", אינם מגיעים אף לעשרה אחוז מציבור מאזיני ערוץ שבע. לכן ישנו צורך להקים עוד עיתון בתפוצה מרבית, כדי להעביר את המסרים של ערוץ שבע גם בכתב לציבור רחב ככל האפשר, ועל ידי כך להמשיך ולחזק את הציבור הדתי והמסורתי, כדי שיוכל להוביל אחריו את כלל הציבור לערכי התורה העם וישוב הארץ. הפתרון לכך, עיתון שיופץ בחינם במאה עד מאה וחמישים אלף עותקים.

ב) כלי ביטוי חזק שכזה יוכל לשנות דברים בשדה התקשורת הכתובה, כפי שערוץ שבע עשה בתחום התקשורת האלקטרונית. ההתקדמות תורגש בשני תחומים: הראשון, בהמשך זקיפת קומתם של נאמני התורה, העם והארץ, והעברת מסריהם להמונים. והשני, בהשפעה עקיפה על שאר כלי התקשורת. כדוגמת השפעתו של ערוץ שבע, שאחר שהתחיל לשדר שירים עבריים, מזרחיים וחסידיים, "נודע" לשאר כלי התקשורת כי "גם" לשירים כאלה יש ביקוש. ואף הורגש צורך גובר והולך לשתף אנשים דתיים ולאומיים במערכת השידור "הממלכתית".

ג) עם זאת אין בכוונת ערוץ שבע לגרום ח"ו לסגירת עיתונים אחרים, אלא להפך כוונתו מלכתחילה היתה לעודד את קוראי העיתון החדש לרכוש מנוי על הצופה ומקור ראשון, כדי לחזק את העיתונים החשובים הללו, ולהרחיב את השכלת הקוראים בתחומים שבהם העיתונים הללו עוסקים. וכך היו בידי הציבור הלאומי והדתי שני סוגי עיתונים, האחד בעל היקף קטן בכמותו אבל מאידך רחב מאוד בתפוצתו, והשני רחב יותר בכמותו ובמגוון הנושאים שבו, אבל קטן בתפוצתו. כאשר העיתון רב התפוצה משמש ראש גשר למשיכת הציבור הרחב אל העיתונים הארוכים יותר, ומראה להם כי יש תקשורת טובה, איכותית ומעניינת לציבור הדתי, וכדאי להימנות על קוראיה, וחשוב לתמוך בה.

ד) יש להעריך את מנכ"ל "מקור ראשון" שנטל על עצמו את מימונו של העיתון, ואע"פ כן אין הדבר מצדיק פגיעה בהקמת עיתון שיוכל להעביר מסרים טובים לציבור רחב. יש לציין כי תמיכתו של "ערוץ שבע" לקיומו של מקור ראשון היתה מכרעת לגבי עתידו. בימי המשבר הגדול של "מקור ראשון" ערך "ערוץ שבע" יום תרומה ל"מקור ראשון" ואח"כ במשך תקופה ארוכה קרא למאזיניו לרכוש מנוי ל"מקור ראשון", כל זאת ללא תמורה. בנוסף לכך, במשך השנתיים האחרונות נעשו נסיונות רבים לשיתוף פעולה בצורות שונות בין "ערוץ שבע" ל"מקור ראשון", כשתמיד "ערוץ שבע" היה מוכן לתרום יותר לשותפות, כדי להפוך את "מקור ראשון" לעיתון נפוץ יותר. אולם כל הנסיונות עלו בתוהו. עם כל הכבוד והזכויות של עורך מקור ראשון, אין זה מקנה לו זכות וטו על הפעילות בציבור הדתי והלאומי במערכת התקשורת הכתובה.

ה) אין דרכנו לרדת לרמת ויכוח של השמצות נמוכות, דבר שמזהם את האווירה הציבורית, ובודאי כל אדם הגון אינו מאמין להוצאת דיבה של צד אחד. התביעות הממוניות של ערוץ שבע כלפי מקור ראשון יתבררו בעז"ה על ידי בורר שיוסכם על הצדדים כפי שמופיע בחוזה החתום על ידי שני הצדדים.
