

הרב הראשי של רוסיה, ברל לאזאר, הבטיח היום פרס בסך 100,000 רובל (3,170 דולר) לכל מי שימסור מידע רציני על מתכנניו ומבצעיו של הפיגוע האנטישמי בעיר טומסק בסיביר.

בפיגוע שהיה ביום שני נפצעו שני אנשים מהתפוצצות לוח מודעות ממולכד, עליו נרשמו סיסמאות אנטישמיות, שהוצב בצד הדרך בטומסק. השניים נפצעו במהלך נסיון לסלק את הכרזה מלוח המודעות.

זהו האירוע השלישי מסוגו. ב 4 ליוני דיווח ערוץ 7 כי אל הארץ הובאה אשה שנפצעה בעיניה באורח קשה כאשר ניסתה לסלק שלט אנטישמי שהונח על הכביש ברוסיה. היא הוטסה לארץ ונותחה במימון הסוכנות היהודית. האשה הבחינה במהלך נסיעתה בכביש מוסקווה-קייב בשלט שקרא "מוות ליהודים". כשניסתה לסלקו התפוצץ מטען החבלה והיא נפצעה באורח קשה.
