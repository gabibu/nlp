

יו"ר תנועת שינוי ח"כ יוסף טומי לפיד אמר על החרדים בישראל כי הם "צצים כמו פטריות, והיינו יכולים להסתדר בלעדיהם". הדברים נאמרו בראיון לעיתון האמריקאי "סאן סנטינאל" בפלורידה. עוד אמר לפיד כי די לה לישראל בתמיכה שהיא מקבלת מיהודי ארה"ב הקונסרבטיביים.

כדי להוכיח את אמיתות טענתו ציין לפיד את העיר בית שמש, שם לטענתו בולטת הבעייתיות שהציבור החרדי מסב לישראל. "הם תוקפים עולים מרוסיה בגלל שהם אוכלים חזיר, או בגלל שחלק מבני משפחותיהם אינם יהודים. אחרי זה הם גם מתקוממים על כך שסניפי מקדונלדס פתוחים בשבת".

ח"כ לפיד ניסה להבהיר את דבריו בראיון שהעניק הבוקר ל"קול ישראל": "אמרתי שרוב העולים מארצות הברית הם, למרבה הצער, חרדים שלא תורמים לצבא, לא תורמים לכלכלה, לא תורמים למדינה ואפשר לוותר עליהם". לפיד הדגיש שלא התכוון לכל העולים מאמריקה, "אלא רק לחרדים".

בתגובה לדבריו אלה של לפיד אמר לכתבנו יו"ר ועדת הקליטה של הכנסת ח"כ צבי הנדל: "לפיד הוא איש טיפש. השנאה שלו ליהדות הדתית מעבירה אותו על דעתו עד כדי כך שאת הויכוח הפנים-ישראלי הוא מעביר ליהדות ארה"ב. אופן התבטאותו של לפיד מצוי בשפל מדרגה עד שהוא מוכן לוותר על עליה ברוכה, שבה רוב של שישים או שבעים אחוזים הם מקרב הציבור הדתי. הציבור החרדי והדתי תורם למדינת ישראל פי אלף מלפיד שתרומתו היא רק רעל ושנאה שהוא זורה בעם ישראל".
