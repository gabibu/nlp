

כוח של חיילי צה"ל חיסל אמש את מעמר קאסם דרארמה, מחבל מרכזי בג'יהאד האיסלאמי באזור ג'נין.

צה"ל טרם הגיב לידיעה, על כן המידע על החיסול מסתמך עד כה על דיווחיהם של גורמים ערביים ביש"ע. ע"פ דיווחים אלה, מארב שהניחו חיילינו בכפר יאמון, שממערב לג'נין, פתח באש לעבר מכוניתו של דרארמה. במכת האש הראשונה נפצע המחבל אנושות ומת מפצעיו זמן קצר לאחר מכן. נוסעים נוספים שהיו ברכב הצליחו להימלט מהמקום.

דרארמה, תושב הכפר טובאס שבצפון השומרון, היה מבוקש זמן רב ע"י מערכת הביטחון בשל מעורבותו בתכנון פיגועים רבים.

כוחות מג"ב עצרו אתמול במחסום א-רם שמצפון לירושלים מחבל בכיר בעת שהיה בדרכו לבצע פיגוע התאבדות. במהלך בדיקה שגרתית שנעשתה במחסום נעצר המחבל, ומבדיקה ראשונית עלה כי מדובר במחבל, איש חמאס המבוקש ע"י ישראל. בחפציו נמצאו תמונות של שאהידים, חוברת המתארת כיצד להכין פיגוע תופת, ומדי צה"ל. המחבל הועבר לחקירת השב"כ.

בין שאנור לדותן נפתחה אתמול אש על מכונית ישראלית. אדם אחד נפצע קל.

כתבנו קובי פינקלר דיווח אתמול כי כוח צנחנים גילה אתמול מעבדת נפץ גדולה בעיר שכם. פינקלר מציין כי בבניין נתגלו כמה וכמה מעבדות וכמו כן נלכדו שלושה מבוקשים שהסתתרו בו. את חומרי הנפץ פוצץ צה"ל מחוץ לעיר שכם.

גופתו של יעקב אמינוב הי"ד, שנרצח ביום חמישי בפיגוע בנמל התעופה בלוס אנג'לס, הובאה אתמול לישראל, והוא נטמן בבית העלמין גבעת שאול בירושלים. ביום ראשון נפרדו מאמינוב אלפים משכונתו, שכונת נורת' הוליווד בלוס אנג'לס. אשתו וילדיו הגיעו עם גופתו במטוס לישראל.

צה"ל המשיך אתמול במדיניות הסרת העוצר לשעות אחדות בערי יש"ע, כדי לאפשר לתושבים להצטייד בדברי מזון ולתלמידים להשלים את בחינות הבגרות שלהם. צה"ל הסיר את העוצר מעל חברון מהשעה 8 עד השעה שש, בג'נין מהשעה 8 עד 13, וברמאללה מהשעה 9 עד 14.

אתמול הוארך עוד ב 11 ימים מעצרו של מרוואן ברגותי. שופט צבאי בא לבית המעצר במגרש הרוסים ושמע מחוקריו של ברגותי כי בתוך תקופת המעצר הזאת הם מקווים לסיים את החקירה ולהעביר את המלצותיהם לתביעה הצבאית.
