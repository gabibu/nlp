

"היום כשכל העם חזית, אנו קוראים להתנדב לשירות מילואים נוסף בשמירה על יישובי יש"ע", כך נכתב בפוסטר חדש שעליו חתומים "מטות ערים" ומועצת יש"ע. בימים אלה מתחילים ב"מטות" במסע הסברה חדש בנושא לצורך גיוס המתנדבים.

לפני כחודש סוכם בפגישה בין חבר הכנסת אורי אריאל לבין אלוף פיקוד המרכז, יצחק איתן כי תושבים ביישובי יש"ע יוכלו להתנדב לשרות מילואים לצורך אבטחת ישוביהם.

קרני אלדד, הדוברת של ח"כ אריאל, אמרה לכתבנו כי מחר יתקיים כנס של מטות ערים ובו יחולק פלייר הסברה לנוכחים על הפרוייקט. קרני סיפרה כי בימים האחרונים נרשמו עשרות אזרחים, על אף שלא פורסם רשמית נושא ההתנדבות. עוד אמרה כי הפוסטר החדש יפורסם על גבי לוחות המודעות ובבתי הכנסת בכל רחבי הארץ.

