

הכנסת אישרה היום בקריאה ראשונה את הרפורמה במס כאשר תומכים ברפורמה 33 חברי כנסת, מתנגדים 15 ונמנעים 9. כעת תעבור הרפורמה לדיון בוועדת הכספים של הכנסת. במשרד האוצר מצפים, כי הדיון בוועדה יסתיים בתוך ימים ספורים,בכדי שאפשר יהיה לאשר את הרפורמה בקריאה שניה ושלישית, טרם תום מושב הקיץ בסוף חודש זה.

במרכז הרפורמה עומדים הטלת מיסוי על ההון, במקביל להפחתת מס מדורגת לעובדים.

שר האוצר סילבן שלום אמר לאחר ההצבעה, כי הטלת מיסוי על ההון לראשונה מאז קום המדינה מהווה מהפכה של ממש. במקביל, יופחתו שיעורי מס הכנסה, זאת מתוך רצון לסייע לשכבות הביניים בישראל הנושאות בעיקר בנטל המס. השר שלום הוסיף, כי הרפורמה במס דואגת שלא תהיה פגיעה בגימלאים ובשכבות החלשות שיהנו מפטור מלא ממס ומהקלות מס משמעותיות. "מאז רפורמות בן שחר בשנת 1975 לא נעשה מהלך כה חשוב שיביא בסופו של דבר להורדת המס המירבי על עבודה, מ-60 ל-49 אחוזים, בתוך חמש שנים", סיכם השר שלום. אם הרפורמה תאושר עד לסוף מושב הקיץ, יישומה יחל ב-1 בינואר 2003.

עוד מוסיף כתב עתים כי בישיבת סיעת העבודה שהתכנסה לפני ההצבעה בכנסת, נמתחה ביקורת חריפה על הרפורמה מפי כמה מחברי הסיעה ובראשם מזכ"ל המפלגה הטרי ח"כ אופיר פינס. "אי אפשר לישם את הרפורמה כאשר המשק נמצא במשבר כה עמוק", טען פינס.

