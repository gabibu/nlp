

על מצבן של הרפורמות ועל הקשר שביניהן לבין "הדחתו" של ג'יבריל רג'וב דיווח אתמול כתבנו חגי הוברמן. לדבריו, בימים אלו מתחולל קרב של מעין "כיפוף ידיים", כלשונו, בין רג'וב לבין ערפאת, ומשולבים בו מרידה של אנשי רג'וב, והצעות שונות לפשרה, שאותן מציע ערפאת לרג'וב. על ערפאת לוחצים גורמים שונים ביניהם אמריקה, האיחוד האירופי וישראל, לערוך "רפורמות", וכל גורם מגדיר את הרפורמות באופן שונה, מציין הוברמן. אמריקה, הנתונה במלחמתה נגד הטרור, מעוניינת להפוך את הרש"פ מרשות תומכת טרור לכזו הנלחמת בו, ולכן הם דורשים מערפאת לערוך שינויים במבנה מנגנוני הביטחון. ערפאת "מוכן" לערוך שינויים, אבל השינויים שהוא עורך הם לביצור מעמדו ושלטונו, תוך כדי סילוקו של מי שמאיים עליו, ואפילו מדובר במי שאהוד על האמריקנים, רג'וב. ערפאת, לדברי הוברמן, מודע לכך שרבים הם נאמניו של רג'וב, ולכן הוא פועל באיטיות. בתחילה הוא גישש והדליף שמועות על הדחות בצו נשיאותי, שלא היה ולא נברא. אחר כך, ביום חמישי, אומר הוברמן, הציע ערפאת לרגו'ב לכהן כסגנו של הממונה על הפנים, שחלק מתפקידו הוא האחריות על כל ארגוני הביטחון, כולל שלו ושל דחלאן. רגו'ב סירב להצעה זו ואתמול הציע לו ערפאת את תפקיד מפקד הביטחון המסכל, כלומר שרג'וב יהיה חלק מ"הממסד" של הביטחון המסכל, ובין השאר פירוש הדבר הוא שהוא עולה למעמד של "סגן שר", ובכסאו ישב מישהו מאנשיו. את רג'וב אמור להחליף מושל ג'נין, אדם חסר כוח לחלוטין, מציין הוברמן, שבזמן שבג'נין התנהלו קרבות קשים בין חמושים ערבים לחיילי צה"ל הוא נמלט והתחבא בירדן. מכל מקום, מוסיף הוברמן, פרשת "ההדחה" טרם הסתיימה.
בראיון הבוקר ל"קול ישראל" אמר מתאם הפעולות ביש"ע האלוף עמוס גלעד: "הטרור והרצח הם תוצאה של מדיניות הרשות הפלשתינית". דבריו התייחסו להמשך שהיית צה"ל בערי הרש"פ. לדבריו,
"נקודת המוצא של היערכות צה"ל בערים היא בטחונית, וזאת כדי למנוע את הטרור ואת גל הרצח שתקף אותנו. הסכנה לא הוסרה סופית, אך כרגע, בגלל שהיית הכוחות, גל הרצח פסק, וגל גדול ממנו שעמד לפקוד אותנו, נמנע". עוד אמר גלעד כי האוכלוסייה הערבית בערים נתונה במצוקה, אך אינה מורעבת. נוסף על כך ציין גלעד כי אף על פי שמערכות הרשות לסיכול הטרור אינן קיימות המערכות המטפלות בחינוך, בבריאות ובתשתית קיימות. גלעד ציין כי ערפאת נחלש, וכי כדי להשיג את מטרותיו יש לו נטייה להשתמש באלימות, ולדוגמא מביא גלעד את שיתוף הפעולה של ערפאת עם סדאם חוסיין. לדברי גלעד, שני מרכיבים עיקריים דרושים לרשות: ביעור שחיתות בצמרת ההנהגה, והחלטה "להילחם בטרור, וכל זאת במקום להחליף תפקידים".
