

צוות ההגנה של הסוכן הפרובוקאטור של השב"כ אבישי רביב ביקש היום מבית משפט השלום בירושלים לבטל את כתב האישום נגד רביב בטענת "ההגנה מן צדק".

סעיף זה של "ההגנה מן הצדק" קובע כי במידה ומניעים פוליטיים, ציבוריים או ארגוניים הם הגורמים להעמדת אדם לדין ואין מדובר בטעמים הגונים, הרי שיש לבטל את כתב האישום.

בשיחה עם כתב ערוץ 7 אמר סנגורו של אבישי רביב, עו"ד משה הכהן, כי העובדה שרביב שימש סוכן שב"כ אינה רלוונטית לדיון המשפטי, זאת מכיוון שהחוק דורש מכל אדם לדווח על פשע, ללא קשר להיותו איש שב"כ או אזרח מן השורה. לטענת עו"ד הכהן, קיימים לפחות עוד חמישה אנשים שידעו על איומי יגאל עמיר ותכנוניו, בדיוק כפי שידע אבישי רביב. "משום מה", אומר הכהן, "הוחלט באופן תמוה להגיש כתב אישום נגד רביב בלבד. ההיטפלות המשפטית המיוחדת דווקא לרביב נובעת ממניעים ארגוניים זרים. על כן מן הראוי לבטל את כתב האישום נגד רביב מתוקף סעיף 'ההגנה מן הצדק' ".

שופטי בית המשפט, בראשותו של השופט אמנון כהן, החליטו לדחות את הטענות המקדמיות, ואולם עו"ד הכהן, ציין כי הטענה לא נדחתה בכללותה ומטעמי יעילות החליטו השופטים לדחות את הכרעתם בעניין סעיף "ההגנה מן הצדק" למועד שמיעת עדויות התביעה.

השופטים קיבלו את הבהרת המדינה כי אינה טוענת שחלה על הנאשם חובה מוגברת או נוספת וכי החובה המוטלת עליו אינה שונה מחובתו של כל אזרח אחר. בדברי הכרעתם הוסיפו השופטים כי "באשר לאזכורו של הנאשם כסוכן שב"כ, לא מצאנו פגם כלשהו בכך שעובדה זו הובאה בכתב האישום. גם אם אין המדובר באחד מיסודות העבירה, זוהי עובדת רקע רלוונטית אשר איננה שנויה במחלוקת, וממילא אזכורה בכתב האישום אינו יכול להזיק לנאשם".

העיתונאי אדיר זיק, שנכח באולם בית המשפט, דיווח כי לקראת חידוש המשפט בעוד כשבועיים הודיעה התביעה כי לא תצליח להביא את כל העדים לתאריך המתבקש. זאת בשל עיסוקיהם השונים של אנשי שב"כ שאינם נוכחים בישראל כעת. בית המשפט הבהיר כי יהיה מוכן לקבל את עדות אנשי השב"כ המדוברים גם באיחור של שבוע על אף פגרת בית המשפט באותם ימים. תגובת התביעה הייתה כי לא יוכלו להגיע בשל אילוצי זמן.

להערכתו של אדיר זיק, מי שחשף את פרשת אבישי רביב בהרחבה, בימיו הראשונים של הדיון שייפתח ביום א' י"ב באב תשמענה מספר עדויות, ואולם המשכן של העדויות יידחה למועד מאוחר יותר אחרי פגרת בתי המשפט, בסביבות יום השנה השביעי לרצח רבין.

זה המקום לציין כי בעוד חודשים אחדים יימלאו שבע שנים מאז פרשת רצח רבין. לכן יחול חוק ההתיישנות באשר למעורבות אישים אחרים בפרשה, וביניהם גם בכירי שב"כ לשעבר. החשש הוא כי עדויות וממצאים שיתגלו במהלך המשפט ייאבדו את תוקפם המשפטי, מה שימנע פתיחת כתבי אישום נגד מעורבים נוספים.



