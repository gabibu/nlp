

בעוד לווין הריגול "אופק 5" ששוגר בסוף מאי משגר תמונות מהחלל ומשפר את יכולת ההרתעה של ישראל, עוסקת התעשיה האוירית בפיתוחו של הלווין הבא "אופק 6". כך מדווח אתר וואלה.

הצפי הוא כי "אופק 6" ישוגר לחלל באמצעות משגר לוויינים ישראלי בעוד כ 4 שנים וכי איכותו תהיה גבוהה יותר מזו של "אופק 5". בין השאר הוא יוכל לצלם גם בתנאי מזג אוויר קשים.

שר הביטחון, בנימין בן אליעזר, שסייר אתמול במפעל מבת של התעשיה האווירית ביהוד שמע פרטים ראשונים על פיתוח הלוויין. במפעל מיוצרים לווייני הצילום ולווייני התקשורת מסוג "עמוס".

בן אליעזר ציין כי התמונות שמשדר "אופק 5" מאפשרות לישראל לקבל את המידע הדרוש לה ללא תלות במדינות אחרות. ראש מינהלת "אופק" במשרד הביטחון, פרופ' חיים אשד, אמר כי ישראל היא מהמדינות הבודדות בעולם שיש להן יכולת שיגור ויכולת לווויינית.
