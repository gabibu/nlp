

עקב אמינוב, שנרצח בפיגוע הירי בנמל התעופה בלוס אנג'לס, הובא אתמול למנוחות בבית העלמין גבעת שאול בירושלים. גופתו הוטסה אתמול לישראל לאחר טקס הספד שנערך ליד בית הקהילה היהודית "יד אברהם" בשכונת נורת' הוליווד בלוס אנג'לס. אלפי ישראלים הגיעו להספד.

בתו של אמינוב, אורלי מולוגנדוב, המתגוררת בישראל, אמרה לכתבים כי בחודש הבא היה אמור אמינוב להגיע לארץ מלוס אנג'לס ולחתן את בנו. "במקום זה אנחנו מלווים אותו לקבורה", אמרה. יעקב אמינוב הי"ד הניח אשה, ענת, בחודש הרביעי להריונה, ועוד חמישה ילדים.
