

בעקבות הכוונה להעמידו לדין אומר הרב דוד דרוקמן כי האישום נסוב סביב כך ש"אמרתי את האמת האלוקית שאם רחמנא ליצלן תתממש תכניתו של הרודן שרון אז הסכם אוסלו יהיה קייטנה לעומת מה שיתרחש כאן".

היועץ המשפטי לממשלה המליץ להעמיד לדין את הרב דוד דרוקמן, רבה של קרית מוצקין. בראיון ליומן ערוץ 7 מספר הרב דרוקמן כי טרם קיבל כל פניה רשמית בעניין. "כמו בכל מדינה בעולם השלישי נאשם שומע על האישום מהתקשורת..."

הרב דרוקמן אומר כי האישום נסוב סביב כך ש"אמרתי את האמת האלוקית שאם רחמנא ליצלן תתממש תכניתו של הרודן שרון אז הסכם אוסלו יהיה קייטנה לעומת מה שיתרחש כאן".

עוד אמר הרב דרוקמן כי "אם אוזמן אלך לחקירה בראש מורם. אני קורא לרבנים להשמיע את קולם גם במחיר של הליכה לכלא. איוב נענש על כך ששתק. אני מאחל לרבנים שיהיו בריאים וישמיעו את קולם בבירור".

באשר לטענות לפיהן הטיל פולסא דנורא על ראש הממשלה שרון אמר הרב דרוקמן כי "אתייחס כשאקרא לשימוע, אדע מה טענותיהם ואפרק אותן לגורמים. מדובר באמירה שאמרתי לפני כשנתיים. הסברתי שם שמדובר באמירה מטאפורית ובאותה אמירה איחלתי לראש הממשלה אורך ימים, וגם היום אני מאחל לו אורך ימים ושישוב לארנבות ולכבשים שבחווה שלו".

בעניין חופש הביטוי בישראל מול תכנית העקירה, מזכיר הרב דרוקמן את דברי ראשי השמאל כעמוס עוז שהבהיר שלא ייתן לטרנספר להתרחש, ולשם כך יש לשכב לפני המשאיות. כך יש לדעת הרב דרוקמן לעשות גם כנגד הטרנספר ליהודים.

באשר לחסימות הכבישים אומר הרב דרוקמן שבדמוקרטיה נאורה מותר להפגין כמו במקרים של סכסוכים על רקע כלכלי ואחרים. באשר לאופן היעיל והראוי למאבק אומר הרב שהוא חושש שחלילה יבוא יום שתוקם אנדרטה על שפת הים התיכון בה יהיה כתוב שכאן חיו מיליוני יהודים שהלכו לעולמם בחיוך תוך שמרו על איפוק...

באשר לאמירה "באהבה ננצח" שהפכה למטבע לשון באופי המאבק נגד העקירה, מזכיר הרב דרוקמן את קנאתו של פנחס שהיא המוגדרת כאהבה, כאהבת אב לבנו שלא תמיד משמעה חיוכים, אלא לעיתים כדי להציל את האחר יש להכות אותו ולייסר אותו.

בתום דבריו הודה הרב דרוקמן למעודדיו הרבים ואמר כי הוא חש מעודד וחזק ועל כן "חבל על שיחת הטלפון".
(ש)

להאזנה לראיון
