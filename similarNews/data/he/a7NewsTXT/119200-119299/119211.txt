

גורם בכיר במשטרה מודה בימים אלה כי בידי המשטרה די ראיות כדי להעמיד את רה"מ שרון למשפט ולהרשיעו ביותר מתיק אחד, אולם האווירה בצמרת המשטרה היא כי "לא מתקבל על הדעת להפיל ממשלה בגלל תיקים פליליים".

לדברי הבכיר מספר חקירות בתיקים שונים הנוגעים לראש הממשלה העלו ממצאים פליליים חד משמעיים אולם הוחלט שלא לקדם חקירות אלה בעצה אחת עם פרקליטות המדינה. לדבריו ניתן להגיע להגשת כתבי אישום חמורים בפרשות כפרשת סיריל קרן, כפר מל"ל ואחרות.

נזכיר כי בפרשות קודמות, שעסקו בראשי ממשלה אחרים, הגיעה בדיקת הפרשיות לפחות לכלל סיום בדו"ח ציבורי, אולם בפרשות הנקשרות בשמו של שרון נסגרו תיקי החקירה מבלי שמצא היועץ המשפטי לממשלה או הפרקליטות לנכון לפרסם דו"ח ציבורי שיפרט ביקורת על מהלכי שרון.

לדברי הבכיר, לדרג החוקר במשטרה הובהרה המדיניות שלא להעמיק בסוגיות העשויות להפליל את ראש הממשלה כנובעת מתוך המגמה שלא לערער את יציבות השלטון בישראל. כך מדווח כתבנו שמעון כהן.


מבקר המדינה לא הבין: מדוע מעוכב הטיפול בתיקי שרון?

כאן המקום להזכיר את דבריו של מבקר המדינה לשעבר, השופט בדימוס אליעזר גולדברג, בראיון פרישה שהעניק לעיתון ידיעות אחרונות. השופט גולדברג התייחס לחשדות שיוחסו לראש הממשלה בפרשת כפר מל"ל. גולדברג סיפר כי לאחר שנמסרה גרסת שרון כינס את אנשי משרדו והגיש להם את הגירסה המתוקנת. "אמרתי להם רבותי אנחנו בודקים עכשיו את עצמנו. אם טעינו, נודה שטעינו. אין בושה לומר טעינו, אבל אם לא טעינו, נאמר שאנחנו חוזרים על הדברים וביתר תוקף". המבקר וצוותו בחנו את גרסתו המחודשת של שרון מתוך מוכנות לתקן את מסקנותיהם אולם כהגדרת גולדברג לא נמצאו בגרסת שרון "לא דובים ולא ציפורים..."
גולדברג: מדוע החקירה נמשכת זמן רב?
נזכיר כי בפרשה זו, פרשת כפר מל"ל, קבע מבקר המדינה כי ראש הממשלה "פעל באופן ישיר כדי לקדם החלטה בתחום קרקע חקלאית הטומנת בחובה טובת הנאה אישית לו ולבן משפחתו". גולדברג הגדיר אז את מעורבות שרון בפרשה כניגוד עניינים.

למרות דברים חריפים אלה של המבקר לא הוגש כתב אישום נגד ראש הממשלה. כך היה גם בפרשות אחרות כפרשת האי היווני ואחרות. המבקר גולדברג גם תהה במהלך הראיון מדוע זה נמשכות חקירות בעניינם של שרון וברק שנים רבות וארוכות במקום בו נדרשת חקירה מהירה שתביא למיצוי הדין.


עיסקת טיעון תמוהה עם ח"כ עמרי שרון:

נדמה כי בדבריו של המקור הבכיר במשטרה, המובאים כאן, מתבררת תשובה גם לתהייה נוספת. תהייה העולה ממאמציה של הפרקליטות להגיע לעסקת טיעון עם חבר הכנסת עמרי שרון, בנו של ראש הממשלה, בפרשת עמותות הקש למרות שבפרשה זו נאספו ראיות הכוללות מסמכים, תצהירים, עדויות מוקלטות והודאות בפועל שדי בחלקן לכאורה כדי להרשיע אותו בפרשה. למרות כל אלה, ובניגוד למקובל, עשתה הפרקליטות מאמץ רב להגיע לעיסקת טיעון עם שרון הבן.

יצויין כי עסקת טיעון מתבצעת כשמתעוררת בעייתיות רבה בהמשך ההעמדה לדין, כדוגמת מצב שבו נפטר עד, או שברח לחו"ל וכיוצא באלה. עיסקת טיעון במציאות ברורה וודאית כבמקרה של עומרי שרון גרמה להרמת גבות בקרב משפטנים לא מעטים. על פי עיסקת הטיעון צפוי חבר הכנסת עומרי שרון להודות בסדרת עבירות פעוטות שהעונש עליהן קל תוך מחיקת ההאשמות הכבדות נגדו.

משפטן העריך באזני כתבנו כי הלהיטות לקיומה של עסקת טיעון בעניינו של ח"כ עמרי שרון נראית על פניה כחשש מאפשרות בה יועלו, תוך כדי דיון משפטי, ספקות ממשיים באשר לאופן בו זכה ראש הממשלה במעמדו כיו"ר הליכוד, שכן חבר הכנסת עמרי שרון מואשם בהפעלת חברות הקש שהובילו לניצחונו של אביו בבחירות הפנימיות מול אהוד אולמרט על ראשות הליכוד. בעקבות הרשעה כוללת במשפטו של עמרי שרון עשויה לצוץ דרישה ציבורית לבחון מחדש את עצם בחירתו של ראש הממשלה שרון לתפקידו ולמעמדו כיו"ר הליכוד.

כעת, כאמור, חושף הגורם המשטרתי הבכיר, ששמו שמור במערכת, ולבקשתו המובנת לא יפורסם, את המניע מאחורי הההחלטות התמוהות: מדיניות של הפרקליטות שלא להפיל ממשלות "רק בגלל תיקים פליליים".


גם שופטי בג"צ הודו: לא רוצים להפיל ראש ממשלה ולשנות מדיניות:

דבריו אלה של הבכיר תואמים לחלוטין את הודאתם בפועל של שופטי בג"צ במניעים שהביאו לשיקול הדעת המיוחד לו זכה ראש הממשלה כשסגר היועץ המשפטי מזוז את תיק החקירה בעניין האי היווני.
בג"צ: להעמדת רה"מ לדין תהיה השפעה דרמטית על מדיניות
בהכרעתו אז הודה בג"צ כי החלטת מזוז לסגור את התיק, בניגוד ליחס לו היה זוכה אזרח פשוט, ראויה בעיני השופטים כיוון ש"העמדתו לדין של ראש ממשלה תביא, קרוב להניח באופן מיידי שינויים בסדרי השלטון במדינה ולכך עלולה להיות השפעה דרמטית על המדיניות". בדבריהם אלה הודו בפועל השופטים בכך שהחשש משינוי שלטוני הוא העומד כשיקול מרכזי בהחלטה לנהוג באופן אחר בעניינו של ראש ממשלה לעומת עניינו של אזרח מן השורה.

יצויין כי שופטי בג"צ ציינו באותם ימים כי הם מודעים לבעייתיות שבגרסת ראש הממשלה ולבעיתיות שבהחלטת היועץ מזוז לסגור את התיק, אך למרות זאת ההחלטה מקובלת בעיניהם. "ניתן אמנם לפקפק אם גם בבחינת עניינו של חשוד מן השורה רואה היה היועץ המשפטי לייחס משקל דומה להסברים שנתן החשוד (היינו ראש הממשלה) במסגרת אמרותיו בחקירה, אף שהסבריו אינם מתיישבים עם עובדות שיש לגביהן ראיות ישירות", כתבו שופטי בג"צ. כאמור, למרות זאת מבינים השופטים את האיפה ואיפה שבהחלטת מזוז על מנת שלא לגרום "לשינויים בסדרי השלטון במדינה", כתבו שופטי בג"ץ.



כאמור, דברי בג"ץ והודאת השופטים, עיסקת הטיעון התמוהה מול חבר הכנסת עמרי שרון, דחיית הטיפול בתיקי שרון כדברי מבקר המדינה, כל אלה מחזקים את דברי הגורם הבכיר במשטרה שהמדיניות הרווחת במסדרונות המשפט בישראל היא שלא להביא להפללתו של ראש הממשלה כיוון ש"לא מתקבל על הדעת להפיל ממשלה בגלל תיקים פליליים".
(ש)
