

עיבל גילעדי המכהן כראש מערך התיאום והאסטרטגיה במשרד ראש הממשלה, הממונה מטעם הממשלה על ההתנתקות יחתום היום על מסמך שיסדיר את ניגוד העניינים. זאת בניגוש להודעה שנמסרה לפני שבוע בשם שרון שהוא כבר חתם.

בעקבות הדיון שיזם ח"כ אורי אריאל ושנערך בוועדה לביקורת המדינה בנושא ניגוד העניינים של תא"ל במיל' עיבל גילעדי, הודיע המשנה ליועץ המשפטי לממשלה, כי היום יחתום גלעדי על מסמך המסדיר את ניגוד ענייניו.

הודעת המשנה ליועץ המשפטי לממשלה מגלה למפרע כי ההודעה שמסר שר התחבורה, מאיר שיטרית בשם ראש הממשלה מעל דוכן הכנסת לפני כשבוע וחצי (ב-13 ביולי) ושגרסה כי גלעדי כבר חתם על מסמך ניגוד אינטרסים ועל כן יוכל לשמש בתפקידו כמתאם ההתנתקות היתה שקרית.

עיבל גילעדי המכהן כראש מערך התיאום והאסטרטגיה במשרד רוה"מ, הממונה מטעם ממשלת ישראל על ההתנתקות, הוא גם ראש קרן פורטלנד בישראל של המיליארדר הבריטי, סר רונלד כהן, המעודדת יוזמות כלכליות ברשות הפלשתינית ומשקיעה שם כחצי מיליארד דולר. הוא מתאם את ההתנתקות בצד הישראלי, ובמקביל הוא מעורב באינטרסים הפלשתיניים.

עד היום לא נחתם הסכם ניגוד העניינים של גילעדי, על פי התקדימים של דב ויסגלס ויהונתן בשיא, זאת למרות ביקורות חוזרות ונשנות מצד גורמים שונים.

עיבל גילעדי, מתוקף תפקידו כמתאם ההתנתקות, חשוף למידע ביטחוני רגיש, ונמצא בקשר ישיר עם גורמים בכירים פלשתינים מתוקף תפקידו השני ולמעשה, גילעדי מנהל את ענייני הקרן דרך משרד ראש הממשלה בסיועה של אורלי גל, ראש הלשכה של גילעדי במשרד ראש הממשלה, ומרכזת את תיאום ההתנתקות.

במהלך הדיון חשפו היועצת המשפטית למשרד ראש הממשלה וסמנכלי"ת המשרד, כי מינוי של גילעדי בוצע בעקבות מכתב ששלח סמנכ"ל משרד החוץ ,גדעון מאיר, לרוה"מ בו המליץ על גלעדי לתפקיד. יום למחרת המכתב -10 באפריל 2005, מונה גלעדי לתפקיד. זאת על אף שלא היה לו כל ניסיון בהסברה, כפי שהודו הגורמים הנ"ל בועדה.

"לא למדנו כלום מפרשת גינוסר? האירוע חוזר על עצמו בגדול. גילעדי מגלגל השקעות ברשות הפלשתינית במיליארדים בתמורה לרווחים, הוא חשוף למידע רגיש מתוקף תפקידו כמתאם ההתנתקות, ומנהל פגישות לתיאום ההתנתקות עם הפלשתינים והמצרים", אומר ח"כ אריאל ומתריע כי חומרים רגישים עלולים לעבור לגורמים פלשתינים, כפי שקרה בפרשת גינוסר. "אני שמח שבעקבות הדיון ייחתם הסכם ניגוד עניינים, אבל מדוע ראש הממשלה ממשיך להעסיק אנשים שנויים במחלוקת?", שאל. "אולי כשר שם במשרד רוה"מ, אבל מאד מסריח. שרון מכרסם בלגיטימציה של עצמו", הוסיף.
