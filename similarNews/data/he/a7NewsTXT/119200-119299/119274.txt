

"אנחנו מחזירים עטרה ליושנה", קובע עו"ד גבאי, חבר מועצת ירושלים על פרוייקט המגורים החדש בקרבת שער הפרחים, ודוחה את האשמות השמאל כאילו מדובר במיזם פרובוקטיבי שיצית את העיר.

עורך הדין יאיר גבאי, חבר מועצת עיריית ירושלים מספר לערוץ 7 על פרוייקט הבניה היהודית החדשה מול שער הפרחים ומבהיר "אנחנו מחזירים עטרה ליושנה".

הועדה בה הוא חבר המליצה לועדה המחוזית על הקמת 30 יחידות דיור ובהם גם בית כנסת ומעון יום, מול שער הפרחים. "אנחנו מבקשים להחזיר עטרה ליושנה. לא מדובר בפרובוקציה", הוא קובע.

בתגובה לדבריו של חבר הכנסת רן כהן שהגדיר את הפרוייקט "אבק שריפה שיבעיר את העיר", אמר גבאי ביומן הצהריים של ערוץ 7 כי "אנשי שמאל כרן כהן ופפה אללו (חבר מועצת עיריית ירושלים מטעם מרץ) הם אנשים הזויים שהבטיחו לנו מלחמות באירועים שונים כסגירת האוריינט האוס, אבל יהודים וערבים חיים ברובע המוסלמי בשכנות טובה. הערבים שאינם פוליטיקאים מעוניינים בקשר הזה. אנשי השמאל הללו בסך הכל מנסים לגרוף הון פוליטי מאירועים שכאלה".

עורך הדין גבאי מקפיד להדגיש שהתכנית היא יוזמה של משרד השיכון ולא של עמותה פרטית. "אנחנו חוזרים למקום באופן ממלכתי ורשמי".

"במקביל לבניית השכונה נעשו כאן חפירות ארכיאולוגיות שמבינים בתחום מתייחסים לממצאים כמרשימים ביותר. בין הממצאים נמצאו גם כדים בהם הוטמנו שאריות הקרבנות של בית המקדש, 'הנותר'.", הוא מספר.

גבאי מזכיר ומדגיש כי לא מדובר בתכנית בלתי חוקית ולכן לא צריכה להיות כל בעיה בוועדה המחוזית שאמורה לאשר את התכנית. "הוועדה תבחן את התכנית באופן מקצועי".

עו"ד גבאי מבקש שלא להתעלם ממשק כנפי ההסטוריה, כהגדרתו, שבאירוע. "אין להתנתק מההקשר ההסטורי של התאריך בו הוגשה התכנית לאישור, ימי בין המיצרים. על פי המקורות באזור זה נפרצה חומת העיר העתיקה. אלף שנים מאוחר יותר פרצו באזור זה הצלבנים דרך הרובע היהודי הישן והרגו תוך כדי כניסתם כאלף יהודים".
(ש)

