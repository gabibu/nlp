

מסקר שערכה התאחדות המלאכה והתעשיה עולה כי 49% מבעלי העסקים הקטנים היצרניים נזקקים לשירות משפטי כדי לגבות את המגיע להם מעסקים הקטנים עימם הם סוחרים.


למצב הכלכלי הקשה, שניצני התאוששות ממנו מצויים כפי הנראה בתחזיות משרד האוצר, ביטויים רבים, ואחד מהם הוא תחום גביית החובות. מסקר שערכה התאחדות המלאכה והתעשיה עולה כי 49% מבעלי העסקים הקטנים היצרניים נזקקים לשירות משפטי כדי לגבות את המגיע להם מעסקים הקטנים עימם הם סוחרים.

כתבתנו רותי אברהם מוסרת כי לדברי עו"ד יניב חלוטה היועץ המשפטי של ההתאחדות, מרבית לקוחותיהם של היצרנים הקטנים הם עסקים קטנים, ואלו, בעקבות המצב הכלכלי, מפגרים בתשלומים, מעבר לתקופת האשראי המוסכמת. עוד מתברר כי הצלחתו של עסק יצרני קטן אינה תלויה רק באמצעים או ברעיון שיווקי מבריק, אלא גם ביכולת להתמודד עם נושאים כמו: ספקים, לקוחות, עובדים ומוצרים. כיוצא מכך גבר השימוש בייעוץ משפטי כחלק מהפעילות העסקית של עסקים קטנים.

יתירה מכך, אם בעבר העיסוק בדיני העבודה היה בעיקר נחלתו של המגזר הציבורי והעסקי הגדול, או שנכרך במאבקים הסתדרותיים, כיום לתחום זה חדרו גם בעלי העסקים היצרניים הקטנים. לדברי חלוטה תחום זה של יחסי עובד ומעביד, מהווה גם בעסקים יצרניים קטנים מקור לחיכוכים משפטיים בעיקר בכל הנוגע לפרשנות לגבי העסקת עובדים, זכויותיהם, פיצויי פרישה והיבטים הנוגעים להליכי פיטורים.

עליה בשימוש ביעוץ משפטי מעלה את חשיבותו בעיני בעלי העסקים ומהסקר מתברר כי כ 76% מבעלי העסקים היצרניים הקטנים רואים חשיבות בייעוץ משפטי בתחום גביית החובות, 41% רואים חשיבות בייעוץ בנושא דיני העבודה, 32% בתחום דיני המסחר. 32% רואים חשיבות ביעוץ משפטי כללי, 18% בנושא דיני מיסים ו 4% רואים חשיבות בסיוע משפטי בנושא קנין רוחני.

לבסוף, כמה חברות הסתייעו בפועל בייעוץ משפטי? עפ"י הסקר: 28% מהעסקים היצרניים הקטנים החברים בהתאחדות נעזרו בייעוץ משפטי כללי, 37% מהם נעזרו בייעוץ בתחום דיני עבודה, 30% מהחברות ציינו שהם השתמשו בשירותים משפטיים בתחום דיני מסחר, 14% בתחום דיני מסים , 7% בתחום הקניין הרוחני ו 5% מהחברות השתמשו בשירותים נוטריוניים שונים.

