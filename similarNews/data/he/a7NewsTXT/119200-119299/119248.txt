

מסקר עמדות של תושבי יש"ע עולה כי 56.6% סבורים שפקודת פינוי ישובים יהודיים הינה פקודה בלתי חוקית בעליל, ו 41.1% סבורים כי חיילי הסדיר והמילואים צריכים לסרב לפקודת פינוי הישובים היהודיים.

את הסקר ערך המרכז לחקר הבטחון הלאומי באונ' חיפה.

כתבתנו רותי אברהם מוסרת כי מהסקר עולה עוד כי: 47.6% אינם רואים חובה לציית לחוק העומד בסתירה להלכה או לאמונה דתית, ו 52.1% רואים בדעות הרבנים בסוגיית ההתיישבות כחשובות יותר מדעותיהם של מנהיגים פוליטיים נבחרים.

81.4% מאמינים בזכות היהודית להתיישב בכל חלקי הארץ המובטחת.

מה מוכנים המתיישבים לעשות כדי למנוע פינוי? 17% מהם מוכנים להשתתף בחסימת כבישים או בסגירת רחובות, 1.9% מוכנים לפגוע ברכוש נבחרי ציבור וכוחות הבטחון. הסקר מעלה כי מתיישבי גוש קטיף שוללים באופן מוחלט (0%) שימוש בנשק חם כדי למנוע גירוש.
3% מוכנים להצטרף להתארגנות צבאית עצמאית שתמנע פינוי ישובים.

רק 25% ממתיישבי גוש קטיף מסכימים עם האמירה כי "צריך לוותר על הישובים המבודדים על מנת לשמור על גושי התיישבות הגדולים", לעומת 44% ממתיישבי יו"ש, הסבורים כך. 41.8% מתושבי גוש קטיף סבורים ש"גורמים קיצוניים בקרב המתיישבים ביש"ע פוגעים במפעל ההתיישבות, לעומת 54.1% שסבורים כך ביו"ש.

75.5% מהנשאלים אינם מרוצים מהפיצויים שנקבעו למגורשים. 77.7% הביעו את רצונם להשאר ביחד במסגרות הקהילתיות שלהם הם חלילה יהיה פינוי. 73% מתנגדים לכפות על חיילים להשתתף בגירוש.

בסקר שנערך ע"י המרכז לחקר הבטחון הלאומי באונ' חיפה בראשות פרופ' גבריאל בן דור השתתפו גם: דן שיפטן, עמי פדהצור, דפנה קנטי ניסים וסיון הירש-הפלר. הנתונים נאספו באמצעות טלפון ממדגם של כאלף משיבים, מהם 202 מגוש קטיף ו 814 תושבים מיו"ש.

