

האגודה לזכויות האזרח פנתה היום אל שר הפנים, אופיר פז-פינס, ואל היועץ המשפטי לממשלה, מני מזוז, בדרישה שיורו על רישום נישואיהם של יגאל עמיר ולריסה טרימבובלר לאלתר. זאת בעקבות פסק דינו של בית הדין הרבני, שאישר את תקפות נישואי השליחות שערכו בני הזוג.

עו"ד עודד פלר מהאגודה לזכויות האזרח, הסביר: "הזכות להינשא ולהקים משפחה היא זכות יסוד, המוקנית לכל אדם בגיר. כל אסיר נושא עימו זכות זו בסל זכויותיו, ובכלל זה האסיר יגאל עמיר. משעה שיגאל עמיר נישא, ונישואיו הוכרו על ידי הרשות המוסמכת, הרי שעל פי הוראות החוק יש לרשום את הנישואין במרשם האוכלוסין".

