

דו"ח חדש של TGI מעלה שוב התחזקות משמעותית בחשיפת הציבור לעיתון 'בשבע' לנוכח מגמת ירידה כללית במרבית עיתוני סוף השבוע. עליה של כעשרים אחוזים בקרב קוראי העיתון.

על פי הדו"ח, המסכם את המחצית הראשונה של שנת 2005, "ברוב עיתוני סוף השבוע נמשכת מגמת הירידה", אולם לעומת זאת "את העלייה הגדולה ביותר בקטגוריה רושם השבועון לציבור הדתי 'בשבע' שממשיך את מגמת ההתחזקות שלו, ובחציון הנוכחי הוא עולה באחוז שלם בכלל האוכלוסיה: מ-4.8 ל-5.8. יצויין כי מדובר בעליה של כמעט עשרים אחוזים בקרב קוראי העיתון.

באשר לשאר עיתוני סוף השבוע קובע הסקר כי נמשכת מגמת הירידה לבד מידיעות אחרונות שמסמן עליה קלה של ארבע עשיריות האחוז.

עוד עולה מהדו"ח כי נמשכת הירידה בשיעור החשיפה לתחנות הרדיו, ובניגוד לשנים קודמות הכרסום הוא לא רק בחשיפה לקול ישראל אלא גם לשאר תחנות הרדיו. הרדיו נחלש בציבור כמקור חדשות, כל אלה לטובת התחזקות החשיפה לאינטרנט.

בתגובה לנתונים מעניק מנכ"ל העיתון דודו סעדה את הקרדיט להישג לעובדי העיתון "יש לנו צוות מנצח. הכותבים, העורכים, המפיצים ושאר אנשי הצוות עושים עבודה מדהימה שמניבה פרות".

סעדה אינו מסתפק בהישג הנוכחי ואומר לכתבנו כי "עוד נכונה לנו דרך ארוכה ובשנתיים הקרובות בכוונתנו להגיע למיצוי החשיפה בציבור הדתי לאומי".

"אנחנו חוגגים בימים אלה שלוש שנים להיווסדו של העיתון. שלוש שנים שבהן התחלנו בהפצת מאה אלף עותקים וכעת אנחנו מפיצים מאה וארבעים אלף עיתונים", אומר סעדה שמפרט שני הישגים משמעותיים לעיתון: "יצרנו בעיתונות הישראלית מגזר חדש. עש היום היו מתייחסים בעיתונים ובענף הפרסום לארבעה מגזרים   חילוני, חרדי, רוסי וערבי. יצרנו מגזר חדש   המגזר הדתי לאומי, שבחברות הפרסום היו משוכנעים שנחשף למידע ב'ידיעות אחרונות' ו'מעריב'. היום ברור לכולם שאי אפשר להתעלם מאיתנו. היום מכינים קמפיינים ייחודיים לציבור הזה, מחזקים את ענף הכשרות למען הציבור הזה וכיוצא באלה".

סעדה רואה חשיבות גם באופן חלוקת העיתון. "הפכנו את ציבור הקוראים שלנו ללמנויים ללא תשלום כשאנחנו מגיעים עם העיתון עד לפתח דלתו של הקורא. אנחנו מבינים את גודל הנחיצות בעיתון כשבחול מועד אנחנו לא מדפיסים עיתון ולמשרדים מגיע מבול של טלפונים של מתלוננים מדוע לא הגיע העיתון, אנחנו מרגיעים שהסיבה היא חול המועד והעיתון מופץ כסדרו".
(ש)
