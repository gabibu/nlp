

צו האיסור להיכנס לרצועה מתהדק: מערכת הבטחון החליטה להגביל את היתרי הכניסה לרצועת עזה לקרובי משפחה מדרג ראשון בלבד.

על פי ההחלטה החדשה לא יוכלו תושבי חבל קטיף ושאר ישובי רצועת עזה היהודיים להזמין לביתם אורחים וקרובי משפחה, אלא אם כן מדובר בקרובים מדרג ראשון.

לדברי מערכת הבטחון ההחלטה התקבלה כיוון שהאישור שניתן עד כה לתושבי רצועת עזה להכניס לביתם קרובים ואורחים נוצל לכניסת מתנגדים לעקירה המתכוונים להישאר בחבל מתוך מגמה לסייע במניעת עקירת הישובים.

כתבנו אריאל כהנא מדווח כי איש בגוש קטיף, וכנראה גם במערכות השלטון, אינו יודע כמה אורחים נמצאים כיום ביישובי המקום. האורחים - מרביתם צעירים הנוהגים לכנות את עצמם שב"חים - מציפים את יישובי הגוש.

ראש "מטה אורח" בנווה דקלים, יואל נוימן, מספר כי הוא מנסה כבר מספר ימים להבין עם איזה סדר גודל של אנשים עליו להתמודד אך אינו מצליח לקבל תמונה ברורה. "רבים מהם בתכיפות נעים מיישוב ליישוב ולפיכך קשה לעקוב אחר מספרם".

עוד מדווח כתבנו כי בנוסף למאות הצעירים, נמצאות בגוש עשרות ואולי מאות משפחות אורחות. הן ממלאות את הבתים ולמעשה, ככל הידוע, אין מקום מגורים פנוי ברחבי הגוש. בנוסף, כמות לא מבוטלת של משפחות המתגוררות בגוש מארחות בביתן דיירים חדשים. כך למשל, בנצר חזני, מאוכלסים מרבית הבתים במשפחה כפולה - אורחת ומארחת.

אינדיקציה נוספת על מספר השב"חים ניתן לקבל בתפילות. "יש תפילות שבהן מספר המתפללים הלא מקומיים מגיע ל-25 אחוזים. לעיתים מחצית מהפרצופים אינם מוכרים לי" מספר דוד תושב נווה דקלים.



בתוך כך נודע כי בעקבות אירעי כפר מימון בשבוע שעבר החליט מפכ"ל המשטרה, רב ניצב משה קראדי, להגדיל את מספר השוטרים אשר ישתתפו בעקירת הישובים היהודיים מגוש קטיף ומצפון השומרון מ-9,000 ל-11,000.

