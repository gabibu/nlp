

ברזיל מעוניינת להדק את שיתוף הפעולה הכלכלי עם ישראל בעיקר בתחומים של תעופה, תוכנה, טקסטיל, איכות סביבה, אנרגיה ורכב. כך מסר שרגא ברוש, נשיא התאחדות התעשיינים.

ברוש הוסיף וסיפר על חתימת הסכם לשיתוף פעולה בין התאחדות התעשיינים של ישראל לבין הפדרציה של התעשיות של מדינת ריו דה ג'נרו   פירג'אן (FIRGAN) שבברזיל. החתימה התבצעה אתמול.

על ההסכם חתמו ברוש, נשיא התאחדות התעשיינים ועמיתו אדוארדו יוגניו גובה וירה. ע"פ ההסכם, שני הארגונים מתחייבים להדק את שיתוף הפעולה הכלכלי והמסחרי ביניהם; לייסד דיאלוג קבוע בין שני הארגונים כדי להעלות סוגיות כלכליות חשובות הקשורות לשתי המדינות בתחום המסחר, ההשקעות והפיתוח הטכנולוגי; לייסד ערוץ תקשורת קבוע בין שני הארגונים כדי להקל על הסחר ולדון במכשולים הטכניים; שני הצדדים מתחייבים ע"פ ההסכם לעודד חילופי משלחות ולסייע בביקורים של אנשי עסקים בברזיל ובישראל; שני הצדדים התחייבו להחליף מידע רלבנטי על הזדמנויות עסקיות ועל תערוכות וארועי סחר; הצדדים התחייבו לייעל את החלפת המידע בתחום המחקר והפיתוח ואפשרויות שיתופי הפעולה הטכנולוגיים בין ישראל וברזיל וכן לשתף פעולה בתוכניות חינוך ובתחום פיתוח משאבי אנוש.


במחצית הראשונה של 2005 חלה ירידה של כ-6.5% ביצוא התעשייתי של ישראל לברזיל והסתכם בכ-202.5 מליון דולר. מדובר בעיקר ביצוא של כימיקלים, כרייה חציבה ומינראלים, מכונות למשרד ומחשוב, ציוד טלקומוניקציה, מתכת, מוצרי פלסטיק, תרופות ועוד. היבוא מברזיל בששת החודשים הראשונים של השנה ירד בכ-12% והסתכם בכ-89 מליון דולר. ברוש מעריך, כי השנה יגדל היצוא לברזיל בכ-3% לעומת שנת 2004 ויסתכם בכ-500 מליון דולר.
(ש)
