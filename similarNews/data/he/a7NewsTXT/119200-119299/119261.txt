

למרות לחצים מלשכת ראש הממשלה הגיע היום הראשון לציון הרב עמאר לגוש קטיף. שם, בקול נשבר, נשא תפילה לביטול הגזירות מעל ארץ ועם ישראל. (צילום: אריק כהנא)

בריקודים ובשירת "ימים על ימי מלך תוסיף" התקבל בשעות הצהריים הראשון לציון, הרב שלמה עמר, בכפר דרום.

הרב הגיע על מנת לפגוש את משפחות הקבורים בבית העלמין בגוש קטיף בפגישתו ישמע את דעתם באשר לעקירת הקברים ולגבש עמדה הלכתית מוסדרת בעניין.

כתבנו אריאל כהנא, המתלווה לביקור הרב מדווח כי הראשון לציון קיים במקום תפילה לביטול הגזירות הרעות מעל עם ישראל וארץ ישראל. התפילה נערכה כשדלתות ארון הקודש פתוחות, כנהוג בתפילת נעילה שביום הכיפורים וקולו של הרב נשבר בעת שאמר את הפסוק לעולם ה' דברך ניצב בשמים.

הרב עמר השווה בין המצב היום לבין גזירות פרעה ואמר "והנה באים ונסוגים לאחור גם אנחנו מרגישים כמו 'נסוגו אחור' כמו במצרים ולכן צריך כוח חזק יותר של תפילה". עוד אמר כי "הימים האלה הם לא פחות מאשר ימי ראש השנה ויום הכיפורים.

בפתח דבריו בפני הציבור ציטט הרב עמר את הרב עובדיה יוסף שאמר שהוא מתפלל בכל יום לשלום כל אחד ואחד בגוש קטיף ואף ביקש למסור זאת לאנשים באופן אישי.

כתבנו אריאל כהנא מציין כי הרב קיים את הביקור למרות לחצים כבדים מצד ראש הממשלה. היועץ המשפטי לממשלה העביר לרב עמאר כי אסורה עליו השתתפות בתפילה אותה הוא מתכנן אחר הצהריים לביטול הגזירות.


