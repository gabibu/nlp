

האם שירות הבטחון הכללי מנצל מצוקה כלכלית כדי לגייס אנשי ימין לשורותיו? מעדותו של א', מובטל מכפר דרום מסתבר שכן. תוך איומים בפתיחת תיק פלילי הוצע לו לשרת בשב"כ. א', תושב הישוב מזה 13 שנים סירב.

א', מובטל, תושב כפר דרום ומוותיקי הישוב הגיע היום ללישכת התעסוקה בנווה דקלים על מנת לחתום על הטפסים המתבקשים, אולם אז ניגשו אליו שני אנשים שהציגו תעודת שוטר. השניים ביקשו את א' לסור לפינה צדדית, שם הטיחו בפניו שהוא מואשם בהכאת חייל.

א' מכחיש בפני כתבנו אריאל כהנא כל קשר לתקיפת חייל או שוטר, אך מספר כיצד השניים המשיכו להטיח בו את הדברים ואיימו עליו כי במידה ולא יודה ייפתח נגדו תיק פלילי במשטרה.

בהמשך חקירתו, מספר א', הבהירו לו השניים את כוונתם האמיתית ודרשו שימסור להם פרטים על הלכי הרוח שבישובו. משסירב א' המשיכו באיומיהם נגדו. בהמשך יצא אחד החוקרים וחייג למכשיר הטלפון הסלולארי של א'. משצילצל הטלפון שב החוקר לשולחן בו שוחחו עימו ואמר לחבירו "זה הוא". לדברי א' במהלך זה ניסו לחזק את חששו שמא שיחות הטלפון שלו מצויות במעקב של אנשי השירות.

כתבנו מדווח כי בהמשכה של החקירה הובררה מגמתם הסופית של החוקרים שהבהירו לו כי הם מבקשים לגייס אותו לשירות בשב"כ תמורת תשלום נאה. יצויין כי גם פיתוי זה לא הועיל לאנשי השירות, ולמרות מצבו הכלכלי הקשה של א', שכאמור מובטל מזה זמן, סירב בכל תוקף לשתף פעולה עם חוקריו.


כאן המקום להציג את תלונתה של אם לאחת הבנות שחסמו כבישים ומצויות במעצר עד תום התהליכים נגדן. על פי עדות זו ניסו חוקרי שב"כ לברר אצל שלוש הבנות פרטים אודות אופי לימודיהן באולפנה.

לדברי האם "חוקרים הגיעו בשעות הצהריים לכלא, ובנוכחות הסוהרות, חקרו את הנערות העצורות. את עיקר שיחתם הם ניהלו עם פ. בת ה-17, תלמידת אולפנת לבונה, שבמעלה-לבונה, ושאלותיהן נסובו על אופי הלימודים, דעותיו והשקפותיו של ראש האולפנא הרב גדי בן-זמרה, מי המחנכים השונים ועוד".

יצויין כי כאמור, שלוש הנערות בנות 17, 14 ו-13, הושמו בכלא מעשיהו, עד תום ההליכים. היום (ג') יתייצבו הוריהן לדיון בעניינן בוועדה לזכויות הילד בכנסת. הדיון זומן ע"י ח"כ גילה פינקלשטיין מהמפד"ל.
(ש)
