

צוותו של הרב הראשי לצה"ל ישראל וייס תיכנן לשוחח על עקירת הקברים ואופן העתקתם מגוש קטיף, אבל השיחה גלשה לתהייתו של אב שכול - כיצד זה הגענו למצב בו עוקרים קבריהם של מי משמסרו נפשם למען עם ישראל?

משה גובי, אבי של אלקנה שנפגש אתמול עם הרב הראשי לצה"ל הרב ישראל וייס ודן עימו בסוגיית הקברים שבגוש קטיף מספר לעוזי ברוך ביומן הצהריים של ערוץ 7 כי מדובר בפגישה ראשונה בה הועלו סוגיות ראשונות וכלליות לדיון, ובעתיד בפגישות נוספות תועלנה הסוגיות הפרטניות.

גובי אומר כי בשיחתם לא חידש הרב וייס דבר אלא פרס את ההלכות הנוגעות לעקירת קברים. מול צוותו של הרב ישבו מספר משפחות שכולות שהביעו את דעתן בסוגיה.

גובי מספר על דבריו לרב הראשי לצה"ל בהם סיפר על האירוע בו נהרג בנו מטעות בזיהוי ושאל בפגישה כיצד מגיעים למצב בו עוקרים קברים ממקומם. לדבריו, צוותו של הרב האזין לו ברגש ובקשב רב למרות שמלכתחילה לא תוכננה השיחה לגלוש לסוגיה כללית זו.

"לא מדובר כאן בעניין פוליטי, אלא בדיני נפשות. לא מדובר בברזלים. נוח לראשי המדינה לדבר על הסוגיות הללו כאילו מדובר בעניינים פוליטיים אבל אלו אינם דברים פוליטיים. מדובר בדיני נפשות".
(ש)
