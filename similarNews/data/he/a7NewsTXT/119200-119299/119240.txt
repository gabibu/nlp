

ח"כ צבי הנדל משיב מלחמה על התגובה החריפה לה זכו דבריו בהם השווה בין מילוי פקודה בתקופת השואה לבין מילוי פקודת עקירה. "לא ראיתי תגובה נזעמת למאמר של השמאל שהשווה בין ההפגנה בכפר מימון לנאצים".

כזכור, בנאומו אתמול במליאת הכנסת תהה הנדל אם לא טעינו כשהעמדנו לדין את הצורר הנאצי אדולף אייכמן שגם הוא "רק מילא פקודות".

את הדברים אמר הנדל כשהוא מתייחס לקביעה שהשוטרים שהיכו ילדים במהלך הפגנות הימין ביצעו פקודות שקיבלו ועל כן לא ניתן להאשימם במעשה. הנדל קבע ש"אחרון הקלגסים במדינה דיקטטורית לא היה מתנהג לילדים כפי שמתנהגים שוטרים לילדים שלנו".

דבריו של הנדל עורר זעם בקרב חברי הכנסת של השמאל. ח"כ רן כהן אמר שבדבריו מטהר הנדל את מעשי הנאצים. חברת הכנסת יולי תמיר הציעה להעמיד את הנדל לדין בשל ההשוואה לנאצים.

בתגובה אומר היום חבר הכנסת הנדל כי כדור שני לניצולי שואה הוא מודע היטב לנוראות התקופה, אך עם זאת יש ללמוד גם מתקופה זו. הנדל אומר כי לעומת דבריו שנאמרו תוך כדי רצף הדיבור פרסמו ארגוני שמאל בסוף השבוע שעבר מודעה המשווה בין המפגינים בכפר מימון לנאצים. "המודעה פורסמה לאחר שיקול דעת, מחשבה עם קופירייטרים וכו' ולמרות הדברים החמורים לא ראיתי אף אחד מיפי הנפש והצדקנים מקים קול זעקה ותוקף את הדברים שם. כשצבי הנדל אומר דברים מיד כולם זועקים".
(ש)
