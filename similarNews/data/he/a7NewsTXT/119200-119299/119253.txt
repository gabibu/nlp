

ראש השב"כ יובל דיסקין מתריע מפני העתקת הטרור לשטחי יהודה ושומרון מיד לאחר הנסיגה הישראלית מרצועת עזה.

בישיבת וועדת החוץ והבטחון הופיע ראש השב"כ יובל דיסקין שהתריע מפני התלהטות בטחונית ביהודה ושומרון מיד לאחר היציאה מרצועת עזה.

לדברי דיסקין האינטרס של מחבלי החמאס יהיה להמשיך ולשמור על השקט הבטחוני ברצועת עזה אך במקביל לחמם את גיזרת יהודה ושומרון בפעולות טרור מתוך מגמה להמשיך את הנסיגה הישראלית גם באזורים אלה.

דיסקין נדרש על ידי חברי הכנסת שבועדה לשאלת הפעלת סוכנים פרובוקטורים מטעם השירות בארגוני הימין ותנועות המחאה נגד עקירת ישובי רצועת עזה וצפון השומרון. ראש השב"כ שב וטען, כפי שהבהיר גם לנשיא המדינה קצב, כי השב"כ אינו מפעיל פרובוקטורים שכאלה. "הפרסומים הללו הם חסרי שחר", אמר דיסקין וקבע שהם "גורמים נזק לארגון".

כתבנו קובי פינקלר מדווח כי דיסקין הוסיף ואמר שהוא נפגש בחשאי עם רבנים אבל הוסיף: "אני מצטער לומר שישנם רבנים שמסרבים להיפגש איתי".

דברים נוספים של דיסקין זיכו אותו בביקורת חריפה של נציגי השמאל. ראש השב"כ אמר כי הוא מבין את חוסמי הכבישים במסגרת המחאה נגד העקירה. לדבריו מדובר אמנם בפעולה בלתי חוקית, אולם בהתחשב בתקופה הקשה והמהלכים החריפים המתבצעים יש להבין לליבם של המוחים.

כאמור, דבריו אלה של דיסקין זכו לביקורת חריפה. ח"כ יוסי שריד אמר ש"אין זה ראוי שאדם רשמי במעלתך יגלה הבנה לחסימות כבישים. אין סיבה שגורמים שלטוניים רמי דרג יתייחסו לתופעה המסוכנת בסבלנות".

(ש)
