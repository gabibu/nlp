

הכנסת קיבלה הלילה את התיקון לחוק החסינות, הקובע כי לח"כ שעבר עבירה פלילית לא תוענק חסינות אוטומטית וניתן יהיה להגיש נגדו כתב אישום ללא צורך בהסרת חסינות. ח"כ יוכל לבקש מהמליאה להעניק לו חסינות.

ברוב של 36 חברי כנסת ו 5 מתנגדים ו   2 נמנעים, אושר הלילה במליאת הכנסת בקריאה שניה ושלישית תיקון לחוק חסינות הח"כים שקובע כי בנוגע לעבירות פליליות לחברי הכנסת אין חסינות אוטומטית. עפ"י התיקון, מעתה, היועץ המשפטי יכול להגיש כתב אישום נגד חבר כנסת כפי שנעשה הדבר כלפי כל אזרח. לקבלת חסינות יידרש חבר הכנסת לפנות בבקשה למליאה. כאמור מדובר בחסינות הדיונית של חברי הכנסת ולא בזו המהותית.

כתבתנו רותי אברהם מוסרת כי לפני התיקון הבחין חוק החסינות בין חסינות במילוי תפקיד שקרויה חסינות מהותית לבין חסינות בנוגע לנושאים פליליים. עד כה החוק קבע כי חבר כנסת לא יועמד לדין פלילי על עבירה שנעברה בהיותו חבר כנסת או לפני כן אלא לאחר שניטלה ממנו חסינותו על ידי ועדת הכנסת. מעתה, אם יחליט היועץ המשפטי לממשלה להגיש כתב אישום נגד חבר כנסת, לא יזדקק להסרת חסינותו. בפני חבר כנסת תעמוד האפשרות לערער על כך ולבקש את מהמליאה לתת לו חסינות.

הכנסת נדרשה לתיקון החוק בין היתר בעקבות מספר מקרים כגון פרשת ההצבעות הכפולות של ח"כ חזן וגורלובסקי.

עם התקבל החוק אמר ח"כ איתן כי מדובר ב"הישג חוקתי שמחזק את מעמדה של הכנסת, שומר על חסינות הח"כים אך מגביל אותה רק למקרים חיוניים ומוצדקים".

ההערכה כי משרד המשפטים המתין לקבלת התיקון כדי לסכם את עיסקת הטיעון עם ח"כ עומרי שרון בנושא 'חברות הקש', וזאת כדי לא להדרש לעבור תהליך של הסרת החסינות בועדת הכנסת.
