

מזכ"ל הליגה הערבית, עמרו מוסא, הנמצא בביקור בארה"ב, אמר אתמול (ב') לתחנת אל-ערבייה שמתקיימים מגעים אינטנסיביים לכינוס פסגה ערבית דחופה בקהיר, כדי לדון במצב באיזור לאחר נסיגת הצבא הישראלי מרצועת עזה.

כתבנו חגי הוברמן מדווח כי מוסא אמר שהוא מתכוון לחזור לקהיר בתוך יומיים כדי להכין את הפסגה, והעריך שהיא תתקיים בתוך שבוע או שבועיים.

בראיון דחה מוסא את הרעיון לקיום מפגש פסגה ערבי-ישראלי לאחר ביצוע תוכנית ההתנתקות החד-צדדית של שרון. לדבריו, ההתנתקות אינה תכליתו של תהליך השלום. "כאזרח ערבי וכנושא בתפקיד שיש עימו אחריות איני מבין את הרעיון לקיים פסגה או ועידת שלום בין ישראל למדינות הערביות מיד לאחר הנסיגה מרצועת עזה, כאילו הנסיגה היא פסגת השאיפות ואחריה יש לתגמל את ישראל ובכך תם העניין." לדעתו, השתתפות במפגש כזה בלי הסכמות ותנאים ברורים בעניין הפסקת ההתנחלויות תהיה צעד בלתי אחראי מצד ההנהגה הערבית. מגוחך שמנהיגים ישתתפו בוועידת שלום בשעה שהישראלים ימשיכו להרחיב את ההתנחלויות.

כתבנו חגי הוברמן מוסר כי על התנאים לקיומה של פיסגת שלום אמר מוסא שעל ישראל להתחייב להפסיק את ההתנחלויות, להרוס את גדר ההפרדה ולהתחייב לפתרון בסוגיית ירושלים ובסוגיית הפליטים. רק אחרי הבהרת התנאים האלה והחזרה לעקרונות הבסיסיים של תהליך השלום תהיה הצדקה לקיום ועידת שלום עם הישראלים.
