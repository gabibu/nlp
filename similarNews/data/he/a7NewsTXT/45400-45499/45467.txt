

3 ישובים בנגב צורפו ליישובי קו התפר ויקבלו "חבילת מיגון" מוגדלת.

המושבים יבול, יתד ואבשלום בחבל שלום שבנגב הוכרזו כ"ישובי קו התפר" ויקבלו חבילת מיגון מוגדלת.

הודעה על כך נמסרה ביום א', במהלך סיור באזור של אנשי משרד הביטחון, המשרד לביטחון פנים ופיקוד הדרום.

הבחינה מחדש של עיבוי מעטפת המיגון ליישובים הדרומיים בחבל שלום נעשתה, במיוחד נוכח התגברות התופעה לאחרונה של מעבר מחבלים פלשתינים מרצועת עזה לשטח מצרים ומשם חדירה לשטח ישראל, לביצוע פיגועים.

אזור החדירות של מחבלים חוזרים ממצרים לישראל נעשה בעיקר באזור דרום חבל שלום.

ביום א' סיירו באזור עוזרי שר הביטחון להתיישבות, רון שכנר ועמיקם סבירסקי, עוזר שר הביטחון לביטחון פנים - יוסי מלמד, קצין היישובים של פיקוד הדרום ומפקד משמר הגבול בגיזרה, רון קציר.

במהלך הסיור הם הודיעו על צירוף שלושת היישובים ליישובי קו התפר.

יישובי קו התפר זכאים לחבילת מיגון גדולה מיישובים אחרים.

הדבר מתבטא בבניית גדר חכמה במקום גדר רגילה, העסקת רכז בטחון שוטף במקום רכז בטחון ציבורי,
אמצעי מיגון מתוחכמים, מינוי קציני בטחון למוסדות חינוך ועוד, בנוסף לקשר קבוע עם גורמי צה"ל ומשמר הגבול.

התקציב שאושר לשלושת ישובים אלה השנה עומד על 9 מיליון ש"ח. זאת, בעוד שסכום זהה היווה את תקציב הביטחון של כל 28 יישובי המועצה האזורית אשכול בשנת 2002 ולפני הכרזת שלושת היישובים ליישובי קו התפר.
