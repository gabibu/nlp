

עיריית אילת החליטה לסגור ליומיים את גן הילדים הממלכתי דתי "אורות" לאחר שאחד מילדי הגן אושפז בבית החולים ואובחן כחולה דיזנטריה. שלושה ילדים נוספים נעדרו מהלימודים לאחר שחשו ברע וסבלו מהקאות ושלשולים.

אנשי משרד הבריאות הנחו את הגננת כיצד לפעול וכל הצעצועים והמשחקים בגן חוטאו. הבובות, מפות והווילונות נשלחו לכביסה. גם חדרי השירותים מנוקים לאחר כל שימוש. הגן יפתח שוב רק לאחר התייעצות נוספת עם רופאת משרד הבריאות באילת.

דוברת עיריית אילת, מיכל מאיר סער מסרה כי בשל סכנת הידבקות במחלה, הוחלט שלא לשבץ את ילדי הגן שלא חלו במחלה בגנים אחרים והם נותרו בהשגחת ההורים.
