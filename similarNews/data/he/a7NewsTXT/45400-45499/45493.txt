

משפחתה של מריאן להמן-זאווי, שנרצחה בפיגוע במלון "פארק" בנתניה בליל הסדר אשתקד, תגיש מחר צו-מניעה ועתירה לפיצויים לבית משפט הצדק של האיחוד האירופי בלוקסמבורג. על פי הדיווח של אתר Ynet, לעתירה שתוגש מחר תצטרף משפחה נוספת שברשותה אזרחות אירופית.

כתב עתי"ם מוסר כי בית משפט זה מוסמך לדון בכל תביעה של כל באי העולם ולא רק של אירופים, במידה והם נפגעו על-ידי פעילות הנציבות האירופית.

בעתירה נטען כי הפיגוע בליל הסדר, כמו יתר פיגועי התופת, התאפשרו עקב ההסתה להשמדת עם, הכלולה בין היתר בספרי לימוד ובתוכניות הטלוויזיה של הרשות הפלשתינית. עוד נטען, כי האיחוד האירופי הוא המממן העיקרי של הוצאתם לאור של ספרי הלימוד ברשות הפלשתינית.

כתב עתי"ם מציין כי האיחוד האירופי מודע לבעייתיות של נושא זה, ולאחרונה אף הוחלט להעבירו לבדיקה על-ידי "הרשות למניעת הונאה של האיחוד האירופי".
