

צוותי פתולוגים הוזעקו מכל רחבי ארה"ב כדי לסייע בזיהוי קורבנות הדליקה הקשה במועדון הלילה "התחנה" ברוד איילנד, שגרמה למותם של 96 אנשים לפחות ולפציעתם של כ-187.

מהמשטרה המקומית נמסר כי עד כה זוהו 9 מהגופות.

מדובר בדליקה בסדר גודל שכמוהו לא היה כבר 25 שנים. היא נגרמה כפי הנראה מניצוץ של זיקוקים שהצית את המועדון עשוי העץ.

צוות המונה כ-20 בלשים הוקם לחקירת הדליקה הקטלנית, וחבריו חוקרים ניצולים ואנשים שהיו בסביבה. מספר דומה של סוכנים פדרליים מרשות "האלכוהול, הטבק והנשק" מסייע בבדיקת שרידי המועדון שנשרף כליל.

החוקרים מעוניינים לדעת גם מה היה מספר האנשים שנכחו במועדון הלילה בעת האסון. השלטונות טוענים כי המספר עלה על 300, כמצוין ברשיונו של המועדון.

חלק מהנפגעים נכוו מהאש ונחנקו מהעשן ורבים נדרסו בידי ההמון שניסה להימלט מהמועדון הבוער.

המועדון שכאמור ממוקם במבנה העשוי עץ נשרף לגמרי וכוחות הכיבוי וההצלה במקום סורקים ומחלצים גופות מההריסות. נמסר כי לצורך זיהוי כמה מהגופות תידרשנה בדיקות DNA לאחר שהושחתו על ידי השריפה.

צ'רלס הול מנהל שירותי כיבוי האש במחוז אמר כי רק לפני חודשיים נערכה ביקורת במועדון ואף בוצעו תיקונים שנדרשו עבור ליקויים אך לדבריו איש לא ביקש אישור לבצע מופע פירוטכני.

הזמר הראשי של הלהקה שהופיעה אמר כי הודיע למועדון שהוא עומד לבצע מופע מיוחד, אך בעלי המועדון הכחישו כי ידעו שמדובר במופע כזה.

דובר הבית הלבן, ארי פליישר, מסר את תנחומי הנשיא בוש לנפגעי האסון: "הנשיא רואה את השריפה ברוד איילנד כטרגדיה. לבו יוצא לכל אלה שאיבדו את חייהם ולכל אלה שנפצעו".

בריאן באטלר, שצילם את מופע הרוק בשעה שפרצה השריפה, צוטט באתר האינטרנט של הוושינגטון פוסט: "היו אנשים שניסו לעזור זה לזה והיו אנשים שניפצו את החלונות. הם שכחו מהפצעים ומהכוויות שלהם. הם רצו רק לעזוב את הבניין".
