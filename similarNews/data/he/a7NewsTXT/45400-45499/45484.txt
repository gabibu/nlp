

תלמידת תיכון חולצה אחר הצהריים מנחל חוורים שליד שדה בוקר, לאחר שנחבלה בנפילה במדרון.
כתב עיתי"ם מוסר כי המורים הזעיקו לעזרה את צוות החילוץ של מתנדבי המשמר האזרחי במועצה האזורית רמת נגב. המחלצים הגיעו אל התלמידה, ומצאו אותה בהכרה מלאה. ואולם, תוך כדי בדיקתה היא חשה ברע והמחלצים העריכו שהיא נחבלה בגבה. הם הוציאו את התלמידה מתחתית המדרון והעבירו אותה לאמבולנס, שפינה אותה לטיפול במרכז הרפואי "סורוקה" בבאר-שבע.

יצויין כי רק ביום שני האחרון חולץ במסוק בדיוק מאותו מקום תלמיד תיכון, שנפל במדרון בצורה דומה.
אנשי צוות החילוץ בקשו ממשרד החינוך לבדוק את בטיחות מסלול הטיולים של תלמידי בתי-ספר באזור.
