

ארה"ב: לאירן תכנית גרעינית סודית למטרות צבאיות.

הממשל האמריקני שב והשמיע בשבת האשמות נגד אירן, על שהיא מפתחת תכנית גרעינית סודית למטרות צבאיות, בעקבות ביקורו במדינה זו של מנהל הסוכנות הבינלאומית לאנרגיה אטומית, מוחמד אל-בראדעי.

"תהיה אשר תהיה חשיבותו של המידע שהשיגה הסוכנות הבינלאומית לאנרגיה אטומית, אנו מודאגים יותר ממה שאירן מסתירה", אמרה אמנדה בט, דוברת במשרד החוץ האמריקני.

"לאירן תכנית גרעינית המבוססת על הולכת-שולל וחוסר תום לב, וכוונה להמשיך בתכנית שאפתנית להפקת דלק גרעיני, שסיבתו האמיתית רק יכולה להיות הפקת חומר בקיע לתכניתה לייצור נשק גרעיני", הטעימה הדוברת.

"טהרן הסכימה להודות בקיומם של מתקנים חשודים רק לאחר שארגון אופוזיציה גולה, המוג'הידין של העם, חשף את קיומים", הוסיפה.

אירן דחתה בשבת את בקשתו של אל-בראדעי לפתוח בפני פקחי הסוכנות את מתקניה לבדיקות לא מתוכננות.

"אנו מקווים שהסוכנות הבינלאומית לאנרגיה אטומית תתחיל בתהליך קפדני של הערכת התכנית הגרעינית של אירן, כולל תשאולים נוספים ובדיקות אחרות", אמרה עוד הדוברת.

ממשלת אירן טענה תמיד כי תכניתה הגרעינית נועדה אך ורק למטרות אזרחיות.
