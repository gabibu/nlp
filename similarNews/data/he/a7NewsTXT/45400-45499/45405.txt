

הירדן עלה על גדותיו והציף שטחים חקלאיים נרחבים בגליל. בנסיון למנוע מהירמוך לעלות על גדותיו נפתחו שני הסכרים בנהריים, ומטיילים נועזים שלא נבהלו מפגעי מזג האוויר צפו במראות מרהיבים של זרימת מי הירמוך לירדן.

חובבי שיט קייקים מקיבוצי הסביבה ניצלו את המים הגועשים כדי לשוט באפיק הסוער. כתב עתי"ם מציין כי המראות המרהיבים ביותר של שפעת מי הגשמים בזרימתם, נראו בירמוך סמוך לנהריים.

כתב עתי"ם מוסיף כי הגשמים העזים גרמו ביום שישי לעליית נחל עין זהב החוצה את קרית שמונה על גדותיו, וזאת לראשונה מזה שנים רבות. בקרית שמונה הוצפו 60 מקלטים ציבוריים ופרטיים ו-11 בתים, בהם גם אולפנה לבנות. עיריית קרית שמונה, בראשותו של ראש העיר חיים ברביבאי, נחלצו לעזרת התושבים, שאבו מים מבתי התושבים וחילצו נהגים שנתקעו בשלוליות הענק שנקוו בשכונה שהוצפה. שתי משפחות שבתיהן הוצפו פונו למלון הצפון בעיר. בעיריית קרית שמונה אומדים את הנזקים לתשתיות ציבוריות ורכוש במיליוני שקלים.
