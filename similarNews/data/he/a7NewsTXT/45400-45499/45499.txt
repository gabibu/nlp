

שינוי והמפד"ל היגיעו לסיכום עקרוני עם הליכוד.

שינוי תקבל 5 תיקים כולל הפנים, המשפטים והתשתיות.

מוקדם יותר נחתם ההסכם עם המפד"ל.

האיחוד הלאומי זומן למו"מ לילי.

החרדים והעבודה - כנראה בחוץ.

גם שינוי מצטרפת לממשלה: צוותי המו"מ של הליכוד והמפלגה סיכמו הלילה (א') עקרונית את המו"מ בין הצדדים בתום פגישה ממושכת.

שינוי תקבל חמישה תיקים: תיק המשפטים אותו יקבל טומי לפיד, הפנים, התשתיות, איכות הסביבה, טכנולוגיה ומדע, וכן סגן שר במשרד הפנים ושני ראשי ועדות - ועדת החינוך, וברוטציה ועדת העלייה והקליטה וועדת הפנים.

לפיד אמר בפתיחת המו"מ כי מפלגתו רשמה מספר הישגים כמו ביטול חוק טל וביטול משרד הדתות. "ויתרנו בשלב זה על התחבורה הציבורית בשבת ועל נישואים אזרחיים בלבד. לגבי פסולי חיתון, כ-300 אלף איש, פתרנו את הבעיה", טען לפיד.

צוות המשא ומתן של הליכוד זימן ללילה את נציגי האיחוד הלאומי.

המו"מ עם העבודה תקוע לחלוטין ונראה כי היא תישאר מחוץ לממשלה כמו גם ש"ס.

ייתכן שיהדות התורה תתמוך בסוף בממשלה מבחוץ ואולי תצורף גם עם אחד.

מוקדם יותר נחתם הסכם קואליציוני בין נציגי הליכוד לבין המפד"ל.

בנושאי דת ומדינה הוסכם כי עקרונות הממשלה יתבססו על ההסכמות אליהן הגיעו שינוי והמפד"ל. על פי ההסכמות, יפורק משרד הדתות, ובינתיים יועברו הסמכויות המיניסטריאליות למשרד ראש הממשלה.

במקביל יבוטל חוק משפחות ברוכות ילדים ויבוטלו המועצות הדתיות.

עם זאת, הסכימו הסיעות שלא תהיה תחבורה ציבורית בשבת וכי כל נושאי הנישואין והגירושין יישארו בסמכות הרבנות הראשית.

במישור המדיני הוסכם, כפי שדרשה המפד"ל, כי בקווי היסוד לא תוזכר מפת הדרכים של הנשיא בוש, ו"הקמת מדינה פלסטינית תובא להכרעה בממשלה", וכי "הממשלה תפעל על פי מדיניות שיתווה ראש הממשלה, אריאל שרון".

בנושאי חינוך הוסכם כי דו"ח שושני - בעניין שוויוניות בחינוך, ישונה במקומות בהם תהיה פגיעה נקודתית בחינוך הממלכתי דתי, ויבוצעו תיקונים.

כמו כן, תוקם ועדה שתבחן את תשלומי ההורים בכל מערכת החינוך. יבוטל קיצוץ של 600 בנות שירות לאומי, ותוקם ועדת שרים של הליכוד והמפד"ל, בהשתתפות שרת החינוך, שתדון במכלול הנושאים הקשורים לחינוך בישראל.

המפד"ל לא תקבל את תיק החינוך, אך כ"פיצוי" הוסכם כי היא תקבל את משרד השיכון ואת משרד הרווחה וכן ימונה סגן שר מטעם המפד"ל במשרד ראש הממשלה, שסמכויותיו יוגדרו על ידי שרון.

ח"כ אפי איתם יהיה שר הבינוי והשיכון מטעם המפד"ל, וח"כ זבולון אורלב יהיה שר העבודה והרווחה. את תפקיד סגן השר במשרד רה"מ יקבל ח"כ יצחק לוי, וח"כ שאול יהלום יקבל את ראשות ועדת העבודה והרווחה.

תנועת ש"ס תקפה בחריפות את ההסכם בין המפד"ל ושינוי וכינתה אותו "הברית החדשה".

בהודעת התנועה נאמר כי ההסכם מרוקן מתוכן את הסטטוס-קוו ופוגע פגיעה אנושה בצביונה היהודי של מדינת ישראל. לדבריהם, ההסכם בעניין פסולי חיתון הוא היתר ועידוד לנשואי תערובת והתבוללות של העם היהודי.
