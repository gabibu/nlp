

3,000 אנשים הפגינו אחה"צ בסכנין נגד המלחמה בעירק. משתתפי ההפגנה שאורגנה ע"י מפלגת חד"ש, צעדו ברחובה הראשי של העיר כשם אוחזים בידיהם דגלים אדומים, דגלי מפלגת חד"ש ודגלי אש"ף.

בכיכר מזרח העיר נאמו ח"כ מוחמד בראכה מחד"ש, ראש עיריית סכנין מוסטפא ראעיה, יו"ר התאחדות הסטודנטים הערבית הארצית חולוד בדאווי ומזכיר חד"ש בכרמיאל איתמר שחור.

ח"כ מוחמד בראכה אמר כי ישראל מעונינת להיות מעורבת במלחמתה של ארה"ב נגד עירק, מלחמה שבאה "לשרת את האינטרסים הצבאים והכלכליים של ממשל בוש ותומכיו, קרטלי הנשק בעולם".

בראכה טען כי ממשלת ישראל בהנהגתו של רה"מ שרון הכינה "תוכנית מגירה" נגד ערביי הרש"פ והנהגתם. הוא הזהיר את ממשלת ישראל "לבל תנסה להפעילה בכסות ערפל המלחמה".

ראש עיריית סכנין מוסטפא אבו ראעיה אמר בהפגנה כי המתקפה האמריקנית איננה מכוונת נגד נשיא עירק סדאם חוסיין בלבד אלא נגד האזור כולו וזאת כדי לשמר את האינטרסים הכלכליים של ארה"ב.

יו"ר התאחדות הסטודנטים הערבים הארצית חולוד בדאווי קראה להתמיד גם אחרי שהסתיימו הבחירות במאבק הערבי-יהודי.

חד"ש פירסמה גילוי דעת בו נאמר, כי "ממשלת הימין הקיצוני בישראל תומכת במלחמה, ועלולה להמיט בכך אסון לא על ישראל בלבד, אלא על כל עמי האזור".
