

ח"כ אברהם בורג מהעבודה אמר היום כי אם יו"ר המפלגה עמרם מצנע יצטרף לממשלה ולא יעמוד בהבטחתו לציבור שלא לעשות זאת "זה יהיה אחד המעשים הרעים ביותר שנעשו בפוליטיקה".

בורג התייחס בין השאר לפרסומים אודות המגעים המתקדמים בין הליכוד לעבודה. במוצאי שבת התקיימו המגעים בין אורי שני יו"ר צוות המו"מ של הליכוד לבין מזכ"ל העבודה אופיר פינס נציגו של מצנע. השניים עסקו בגיבוש טיוטה של מסמך פומבי שיהיה מקובל על העבודה והליכוד.

העתון "גלובס" פרסם כי עיקר המחלוקת היא על דרישתו של מצנע כי ההבנות עם שרון יפורטו בכתב וזאת כתנאי לכניסה למו"מ. שרון רואה בהסכמות שבע"פ שהושגו נקודת מוצא לקראת גיבוש קוי יסוד משותפים.

העתון מפרסם עוד כי אותם גורמים בעבודה המעונינים כי תקום ממשלת אחדות אמרו ש"התעקשותו" של מצנע שנובעת "מחוסר נסיונו הפוליטי במימד הממלכתי", כדבריהם, עלולה לטרפד את המהלך.

לדבריהם שני הפגישות שנערכו השבוע התקיימו הודות למסמך שירי-שני שהיווה בעצם מבוא למו"מ.

כזכור במסמך זה הוסכם כי תקום מדינה פלשתינית, יפונו מאחזים ותוקם גדר הפרדה. שרון מתקשה להעלות את ההסכמות הללו על הכתב לפי שעה, צויין בכתבה.

הלילה התקיימה בכפר המכביה ישיבה בין צוותי המו"מ של המפד"ל ושל הליכוד במגמה לחתום על הסכם קואליציוני לצירופה של המפד"ל לממשלה.

עפ"י דיווח בעתון "הארץ" הנושאים והנותנים מהליכוד ניסו לשכנע את המפד"ל להסכים ל"ניסוחים מדיניים מתונים", שיסללו את דרכה של העבודה לממשלה. אותם בכירי ליכוד אמרו כי כפי הנראה תקבל המפד"ל שני תיקים, אחד מהם מרכזי.

עוד דווח כי מחר תתקיים פגישה בין הליכוד לבין שינוי שעניינה חלוקת התיקים. פגישה זו תהיה דומה לזו שנערכה עם המפד"ל.
