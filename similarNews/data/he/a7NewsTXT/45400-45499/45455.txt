

שר הביטחון שאול מופז אמר בישיבת הממשלה כי ההערכה כעת בישראל היא שהמערכה האמריקנית בעיראק תפרוץ במחצית הראשונה של חודש מרס.

שר הביטחון שאול מופז אמר בישיבת הממשלה כי ההערכה כעת בישראל היא שהמערכה האמריקנית בעיראק תפרוץ במחצית הראשונה של חודש מרס.

מופז ציין שארה"ב ממשיכה בנחישות להכשיר את הקרקע המדינית והצבאית לקראת מיתקפה בעיראק וזאת חרף הקשיים וההתנגדויות מצידן של מדינות אירופה ומדינות ערב.

שר הביטחון דיווח, כי בשבוע שעבר החלה חלוקת מסכות לעובדים הזרים בישראל וציין כי מסקרים שנעשו במערכת הביטחון עולה, כי המסר העיקרי של מוכנות גבוהה בישראל על אף הסיכון הנמוך לכך שהיא תותקף - נקלט.

שר הביטחון הוסיף, כי עדיין יש היקף גבוה של התרעות ופיגועים מצד ארגוני הטרור. הוא אמר, כי מוקד הפעילות של צה"ל בשבוע החולף היתה הכבדת הלחץ על תשתיות החמאס בעזה במטרה למנוע ירי של טילי קסאם לשטחי ישראל. הלחץ הזה כולל השתלטות פיסית של איזורי השיגור.

מופז הוסיף, כי בשבוע שעבר נעצרו 124 חשודים בפעילות טרור ונהרסו 5 בתים של פעילי טרור.

שר הביטחון ציין בסקירתו, כי אחד הגורמים החשובים להמשך פעילות הטרור הפלשתיני היא המימון המאסיבי שמקבלים ארגוני הטרור מגורמי חוץ לרבות עיראק, איראן וארגון אל-קעאידה.

הממשלה החליטה היום לגבש תוכנית לסיוע מיוחד לעיר שדרות בעקבות מצבה הבטחוני ומצוקתה הכלכלית-חברתית.

את ההצעה הביא לממשלה ראש הממשלה אריאל שרון נוכח ירי טילי הקאסם לעבר העיר בתקופה האחרונה.

בישיבה הוחלט להקים צוות בינמשרדי אשר יגבש בהקדם את תוכנית הסיוע במתכונת תוכנית הסיוע ליישובי קו העימות בגבול הלבנון בשנת 2003. המלצות הצוות יובאו לאישור ראש הממשלה.
