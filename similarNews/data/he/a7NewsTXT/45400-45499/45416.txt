

נציגיהם של ארגוני האופוזיציה העיראקים מהקומוניסטים הקיצוניים ביותר ועד לארגונים הפרו-אמריקנים ביותר התכנסו בשבת באירביל שבצפון עיראק כדי לדון בתכנית האמריקנית עבור עירק שלאחר המלחמה.

הם הביעו את דאגתם וגם מתחו ביקורת על התכנית האמריקנית להחליף את הממשלה בבגדאד בממשל צבאי בראשות אמריקנית.

רבים גם אמרו כי הם חשים שממשל בוש בגד בהם מאחר שלדבריהם הוא מתעלם מן האופוזיציה העיראקית. "איננו חושבים שכיבוש אמריקני יצליח", אמר נציג ערבי-שיעי שהגיע כדי להשתתף
בכינוס, האמור להיפתח בתחילת השבוע. "העם יראה את בוש ככובש וייצא לרחובות. יפרוץ מרד".

אפילו הכורדים הפרו-אמריקנים העומדים בראש המובלעת שבצפון המדינה המתקיימת תחת הגנת המטוסים האמריקנים והבריטים, מתחו ביקורת על ארה"ב בשל הדיווחים כי וושינגטון שוקלת תוכנית, שתאפשר לטורקיה לשלוח לצפון עיראק כ-80,000 חיילים כחלק מהפלישה האמריקנית.

"זה יהיה סיוט להתעורר בבוקר ולראות טנקים טורקים בחוץ", אמרה נסרין סידיק ברווארי, שרת השיקום במינהל הכורדי של המובלעת.

במסיבת עיתונאים שנערכה בשבת הביעו נציגי כל המיעוטים האתניים בעיראק ספקות באשר לתוכניות האמריקניות.

"לא נתמוך בשום משטר צבאי בעיראק, בין אם ינוהל על ידי אמריקנים או על ידי כל אחד אחר", אמר רומאו חקארי מהמפלגה האשורית הדמוקרטית, המייצגת חלק מהקהילה הנוצרית של עיראק. "איננו רוצים להחליף את המשטר הנוכחי בגנרל אחר".
