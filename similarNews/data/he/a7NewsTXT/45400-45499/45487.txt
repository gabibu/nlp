

גן ילדים באילת נסגר מחשש להתפרצות מחלת הדיזנטריה.

אחד מילדי הגן אושפז בבית החולים ואובחן כלוקה במחלת הדיזנטריה.

שלושה ילדים נוספים נעדרו מהלימודים לאחר שחשו ברע וסבלו מהקאות ושלשולים.

אנשי משרד הבריאות הינחו את הגננת כיצד לפעול, וכל הצעצועים והמשחקים בגן חוטאו.

גם חדרי השירותים מנוקים לאחר כל שימוש.

משרד הבריאות טרם איתר את מקור המחלה, אולם ראש מנהל החינוך באילת, פנינה זיו, הורתה לסגור את גן הילדים למספר ימים.

הגן יפתח שוב רק לאחר התייעצות נוספת עם רופאת משרד הבריאות באילת.

דוברת עיריית אילת, מיכל מאיר סער מסרה כי בשל סכנת הידבקות במחלה, הוחלט שלא לשבץ את ילדי הגן שלא חלו במחלה בגנים אחרים והם נותרו בהשגחת ההורים.

מנהל החינוך בעיריית אילת דיווח על המקרה למפקחת על הגנים הממלכתיים דתיים באילת ולהנהלת מחוז דרום במשרד החינוך.
