

גשמי הברכה הם אכן ברכה לכנרת מאז תחילת החורף עלה מפלס הכנרת בשני מטרים ו-3 ס"מ.

כתב עתי"ם מוסר, כי ממדידות שבצעה נציבות המים הבוקר עולה כי מפלס הכנרת עולה על מינוס 212.33 מ'.

המדידה מעלה כי במהלך סוף השבוע האחרון עלתה הכנרת ב-45 ס"מ שהיא עליית שיא לסוף שבוע אחד.

ביום שישי עלתה הכנרת ב-13 ס"מ וביום שבת ב-32 ס"מ. הנתונים מראים כי רק בחודש פברואר השנה עלה מפלס הכנרת במטר ועשרים ס"מ כמות המקבילה לעליה שנתית של הכנרת בשנים קודמות.

מנציבות המים מסרו כי נחלי הגליל והגולן עולים על גדותיהם וממשיכים להזרים כמויות גדולות לכנרת.

גשמי הברכה יוסיפו לרדת גם במהלך השבוע הזה.

היום תהיה הפוגה קלה בגשמים ואולם הגשמים ומזג האוויר הסוער יתחדשו במהלך הלילה מצפון הארץ ועד צפון הנגב.

מחר צפוי שלג בהרי הצפון וככל הנראה גם בהרי המרכז ובירושלים.

הגשמים יוסיפו לרדת עד יום חמישי.
