

ארה"ב וטורקיה הגיעו להסכמה חלקית בשאלת הרשות לחיילים אמריקנים להשתמש בבסיסים טורקיים כדי לפתוח במלחמה בצפון עיראק, אמרו בכירים אמריקנים.

לדברי המקורות, עדיין יש ליישב מספר פרטים ולקבל את האישור הסופי מהפרלמנט הטורקי האמור להתכנס ביום שלישי השבוע. בכירים בפנטגון מסרו, כי הצבא האמריקני מקווה להתחיל להעביר חיילים וציוד לתוך טורקיה כבר ביום שלישי.

בכיר טורקי, שביקש להישאר בעילום שם, אמר באנקרה כי טורקיה הסכימה לקבל מארה"ב חבילת סיוע שתכלול מענקים בסכום 5 מיליארד דולר והלוואות בסכום 10 מיליארד דולר, בתמורה למתן רשות לחיילים האמריקנים להשתמש בשטח הטורקי.
