

חייל צה"ל, סמל דורון לב, נהרג הבוקר (א') מירי צלף מחבל בבסיס צה"ל בנוה דקלים ברצועת עזה. הזרוע הצבאית של "החזית העממית לשחרור פלסטין" קיבלה אחריות לפעולה.

הותר לפרסום: חייל צה"ל, סמל דורון לב, בן 19 מחולון, נהרג הבוקר (א') מירי צלף מחבל בבסיס צה"ל בנוה דקלים ברצועת עזה.

החייל, המשרת בגדוד שמשון, נפגע במהלך חילופי משמרות באחת העמדות בבסיס. הוא נפצע בגבו מירי מחבל צלף מכיוון חאן יונס ופציעתו הוגדרה כקשה. כוחות רפואה של צה"ל טיפלו בחייל בשטח והוא פונה במסוק של חיל האוויר לבית החולים 'סורוקה' בבאר שבע, אולם בדרך מת מפצעיו.

גדודי אבו עלי מוסטפא, הזרוע הצבאית של החזית העממית לשחרור פלסטין, נטלה אחריות לפעולה.

לפני כמה חודשים נהרג באורח דומה חייל אחר מאותו גדוד, במוצב סמוך. החייל, קיוון כהן, נפגע מיריות צלף כאשר שמר בעמדה במוצב יקינטון, הסמוך להתנחלות גדיד. בצה"ל מעריכים כי בחאן יונס פועל צלף האחראי לשורה של פיגועים, בהם הריגתו של כהן, ופציעתם של שני חיילים אחרים שעמדו בטרמפיאדה סמוך לבסיס צה"ל באזור נוה דקלים.

טרם נמסרה הודעה על מועד הלוויתו.
