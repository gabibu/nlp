

שני טילים שוגרו אחר הצהריים לעבר העיירה שדרות. בנס לא נפצע איש. בפעולת צה"ל בבית חאנון נהרגו 6 ערבים ו-25 נפצעו. המטרה בפעולה: להרחיק את איום ירי הקסאם על שדרות וסביבתה. בפעולה נפצע חייל קל מרסיסים.

לפחות 6 ערבים נהרגו ו25 נפצעו בפעולת צה"ל בבית חאנון, בצפון רצועת עזה. כוחות גדולים של צה"ל בסיוע טנקים, מסוקים ודחפורים, נכנסו בשעות הלילה אל העיירה בית חאנון במטרה להרחיק את איום ירי הקסאם על שדרות וסביבתה.

כוחות גדולים של צה"ל בסיוע טנקים, מסוקים ודחפורים, נכנסו בשעות הלילה אל העיירה בית חאנון במטרה להרחיק את איום ירי הקסאם על שדרות וסביבתה. חייל צה"ל נפצע קל. סוכלה חדירת מחבל לנצרים.

כוחות חי"ר גדולים מחטיבות גבעתי וגולני נכנסו בשעות הלילה אל בית חאנון משלשה כיוונים. הערבים פתחו באש לעבר כוחותינו וידו לעברם רימונים.

חילופי האש נמשכו במהלך כל שעות הבוקר והצהריים. הערבים הפעילו מטעני חבלה, ידו רימונים וירו אש מנשק קל אל כוחותינו. אחד מחיילינו נפצע קל מרסיסים של מטען חבלה. הוא פונה לבית החולים ברזילי באשקלון.

עד כה נעצר מבוקש אחד ומספר דרושי חקירה ביניהם צלם של סוכנות רויטרס אחמד אל חטיב. בצה"ל הסבירו כי האיש הוא אכן דרוש חקירה למערכת הבטחון.

כמו כן התגלתה במהלך הסריקות חגורת נפץ שפוצצה ללא נפגעים.

מקורות ערביים מדווחים כי עד-כה זוהו 3 מההרוגים - מחמוד מוחמד חוולה, קצין במשטרה הפלשתינית בן 27, מוחמד קחלות בן 22 תושב מחנה הפליטים אל שאטה, ואחמד עבד אפאנה, בן 19.

המקורות טוענים כי כוחות צה"ל מונעים מצוותים רפואיים של הרש"פ להכנס לבית חנון כדי לפנות את הפצועים, ובשל כך פונו רק מקצתם לבתי החולים ברצועה.

בצה"ל בודקים את הטענות אך מציינים כי במקום מתנהלים חילופי אש.

עוד מדווחים המקורות הערביים כי עד כה הרסו חיילי צה"ל 5 בתים, ובהם את בית משפחת עבדאללה כפרני, בנו של המחבל המתאבד אחמד כפרני שביצע את פיגוע ההתאבדות באיזור התעשיה במחסום ארז ביום שישי שעבר.

צה"ל אישר את הדיווחים על הריסת הבתים.

לטענת המקורות הערביים צה"ל חילק את העיירה בית חאנון למספר איזורים, והקים בכל אחד מהם עמדה צבאית חדשה. "בית חנון כותרה ונותקה מיתר חלקי רצועת עזה", אמרו.

כמו כן דווח כי צה"ל פעל גם בדיר אל באלח, במרכז רצועת עזה, והקימו בביתו של טייסיר אבו אסאד נקודה צבאית חדשה, וזאת, לאחר שמספר טנקים כיתרו את הבית והכניסו את בני המשפחה לחדר אחד.

אותם מקורות הוסיפו כי כוחות צה"ל סגרו מאז תחילת הפעולה ברצועה את המחסום הראשי בתל סולטן אשר נחשב למעבר היחידי לאיזור אל מאוואפי, דרומית לרפיח.


סמוך לישוב נצרים זיהו הלילה חיילי צה"ל דמות חשודה וחמושה שנעה באזור. החיילים פתחו באש לעבר הדמות והתפתחו במקום חילופי אש. בסריקות שנערכו מאוחר יותר נמצאה במקום גופת מחבל ולצידה רובה קלשניקוב, 4 רימונים ומחסניות.

ערבים ירו על חיילינו בבית לחם ועל מוצב צה"ל הסמוך לגדיד ולעבר כוח צה"ל הסמוך למחסום גפן.
בכל המקרים לא נמסר על נפגעים או נזק.

ירי טילי הקסאם ממשיך

סמוך לשעה 16:35 נחת טיל קסאם במרכז המסחרי בשדרות, סמוך לסניף בנק הפועלים. בנס לא נפצע איש. ממד"א נמסר כי במקום ישנה נפגעת חרדה אחת.

אבי טייגר, פראמדיק ממד"א, מסר כי היה עד ראייה לנפילת הטיל, משום שמקום הנפילה קרוב מאוד לתחנת מד"א במרכז המסחרי. "ראיתי את הטיל ננעץ במגרש החנייה, באספלט, בלא שהתפוצץ".

"הטיל נפל סמוך מאוד, ממש מטרים ספורים, מאשה כבת 40. מיהרתי להעניק לה טיפול, וראיתי שהיא סובלת מחרדה", סיפר טייגר והוסיף כי "האשה הועברה להמשך טיפול בבית החולים 'ברזילי' באשקלון".

לדבריו, הטיל נפל במגרש החניה הצמוד למרכז המסחרי, בעת בה שהו עשרות אנשים במרכז המסחרי. בנס לא נפצע איש ולא נגרם כל נזק. המשטרה סגרה את האיזור, וצוות של חבלנים יצא למקום. הטיל נורה, ככל הנראה, מבית חנון, שם כאמור פועלים כוחות גדולים של צה"ל.

