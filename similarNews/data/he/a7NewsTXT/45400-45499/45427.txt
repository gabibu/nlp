

איראן הסכימה לספק מידע ראשוני על עיצובו של כל מתקן גרעיני, כך אמר מוחמד אל באראדעי, ראש הסוכנות הבינלאומית לאנרגיה גרעינית.

איראן הסכימה לספק מידע ראשוני על עיצובו של כל מתקן גרעיני,כך אמר מוחמד אל באראדעי, ראש הסוכנות הבינלאומית לאנרגיה גרעינית.

אל באראדעי הוסיף, כי איראן תשקול אם להרשות לסוכנות שלו לערוך בדיקות ללא הודעה מוקדמת במתקניה הגרעיניים.

"זהו סימן לשקיפות רבה יותר מצד איראן בכל הנוגע לתוכניותיה הגרעיניות", אמר אל באראדעי לעיתונאים בתום ביקור של יומיים באיראן.

אל באראדעי, ראש הסוכנות הבינלאומית לאנרגיה אטומית, אמר עוד כי עיראק עדיין אינה משתפת פעולה באופן מלא אך המלחמה אינה בלתי-נמנעת.

אל באראדעי ציין, כי קיווה להשיג שיתוף פעולה מלא מצד בגדאד עם פקחי הנשק המנסים לוודא אם לעיראק יש נשק להשמדה המונית או לא.

"איננו מקבלים מעיראק שיתוף פעולה מלא וכולל, אך אנו מקווים לקבל אותו בשבועות הבאים", אמר באראדעי במסיבת עיתונאים בטהראן. "אנחנו עדיין מאמינים כי המלחמה אינה בלתי-נמנעת, כי עדיין ניתן למנוע אותה באמצעות פעולות הפיקוח, ואני מקווה כי יתברר שצדקנו".

הוא הוסיף, כי הפקחים רוצים לראות "שיתוף פעולה פעיל, וכי יוכלו לראיין באופן חופשי מדענים עיראקים".

לדבריו, הוא והנס בליקס סבורים כי יוכלו "להמשיך בתהליך הפיקוח, מאחר שאנחנו באמצעיתו ועדיין לא סיימנו את עבודתנו".

"אנחנו גם מודעים לעובדה כי העולם חסר סבלנות", הוסיף.

"העיקר שהקהיליה הבינלאומית תהיה בטוחה כי כל הנשק הכימי והביולוגי של עיראק הושמד, וכי יש הוכחות לכך", ציין.
