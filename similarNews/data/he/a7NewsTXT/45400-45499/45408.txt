

הירדן עלה על גדותיו והציף שטחים חקלאיים נרחבים בגליל. בנסיון למנוע מהירמוך לעלות על גדותיו נפתחו שני הסכרים בנהריים, ומטיילים נועזים שלא נבהלו מפגעי מזג האוויר צפו במראות מרהיבים של זרימת מי הירמוך לירדן.

חובבי שיט קייקים מקיבוצי הסביבה ניצלו את המים הגועשים כדי לשוט באפיק הסוער. המראות המרהיבים ביותר של שפעת מי הגשמים בזרימתם, נראו בירמוך סמוך לנהריים.

אך לברכה שבגשמים העזים היה גם מחיר. ביום שישי עלה נחל עין זהב החוצה את קרית שמונה על גדותיו, וזאת לראשונה מזה שנים רבות. כתוצאה מהמים הגואים הוצפו בעיר 60 מקלטים ציבוריים ופרטיים ו-11 בתים, בהם גם אולפנה לבנות.

עובדי קרית שמונה הוזעקו מבתיהם לשאוב את המים מהבתים שהוצפו, וגובה המים בחלק מהמקומות הגיע לכמטר. ראש עיריית קרית שמונה חיים ברביבאי הורה לכל צוות עובדי העירייה לצאת ולסייע לתושבים שבתיהם הוצפו עד כניסת השבת, ואם צריך גם בשבת.

דווח כי הצוות של העיריה שאב מים מבתי התושבים וחילץ נהגים שנתקעו בשלוליות הענק. שתי משפחות שבתיהן הוצפו פונו למלון הצפון בעיר.

בעיריית קרית שמונה אומדים את הנזקים לתשתיות ציבוריות ורכוש במיליוני שקלים.

במי הירדן הגואים נלכדה בשבת בצהרים אשה בהריון. היא חולצה בסופו של דבר בעזרת מסוק. בתה הפעוטה שנפלה למים הסוערים, חולצה בשלום אף היא.

האשה יצאה בשבת אחה"צ בלווית בתה בת השנה וחצי, יחד עם זוג מטיילים מקיבוץ לוטם, לצפות בזרימת הירדן בגשר הדודות סמוך לפארק הירדן. חברי הקבוצה ניצבו על גדת הנהר שגאה במפתיע ומימיו הסוערים הפכו את המקום עליו ניצבו לאי קטן ואיימו להציף גם אותו.

בני הזוג החליטו להשאיר על האי את חברתם, הנמצאת בחודש השמיני להריונה, לקחת עמם את בתה הפעוטה ולחלץ עצמם כדי שיוכלו אחר כך להזעיק עזרה ולחלץ גם אותה.

בחצותם את הנהר מהאי לגדה נפלה הפעוטה למים הגועשים ונסחפה בזרמים החזקים אך למרבה המזל הצליח הגבר למשותה, חבולה קלות וסובלת מקור. הילדה פונתה לביהח זיו בצפת, טופלה שם ומצבה מוגדר קל.

זוג המטיילים התקשרו למשטרת ראש פינה, ולמקום הגיעו במהירות שוטרי התחנה בראשותו של קצין המודיעין מפקח אמיר גיגי.

נסיונות השוטרים לחלץ את האשה שנלכדה על האי עלו בתוהו, ולמקום הוזעקו גם מתנדבי יחידת חילוץ גולן, שהתקשו אף הם בחילוץ בשל געש המים.

מסוק חיל האוויר שהוזעק בסופו של דבר הצליח לחלץ את האשה שסבלה מתשישות וקור. היא פונתה לביה"ח זיו בצפת ובדיקה ראשונה העלתה, כי לאשה ולעובר לא נגרם כל נזק.
