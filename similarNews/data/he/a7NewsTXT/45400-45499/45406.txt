

בכיר במשרד ההגנה האמריקני אמר כי "צבא ארה"ב ערוך לתקוף את עיראק בכל רגע שהנשיא בוש יתן הוראה כזו". שר ההגנה ראמספלד ציין כי רק אם סאדאם חוסיין וממשלו יעזבו את המדינה מרצונם, תימנע המלחמה.

בכיר במשרד ההגנה האמריקני אמר כי "צבא ארה"ב ערוך לתקוף את עיראק בכל רגע שהנשיא בוש יתן הוראה כזו". פקיד בפנטגון אומר כי לארה"ב יש כעת 210,000 חיילים באיזור המפרץ הפרסי ובזירות קרובות המאפשרות העברת חיילים.

רוב הכוחות, קרוב ל-100,000 חיילים מוצבים בכווית. יותר מ-40,000 חיילים נמצאים בספינות של הצי האמריקני באיזור המפרץ. יותר מ-20,000 חיילים נמצאים באירופה. חיילים אמריקנים נמצאים גם בסעודיה, בקטאר, בבחריין, בעומאן, באיחוד נסיכויות המפרץ ובג'יבוטי (מזרח אפריקה). 2,000 חיילים אמריקנים מוצבים בטורקיה ו-10,000 באפגניסטן.

עוד נמסר כי במו"מ בין טורקיה לבין ארה"ב חלה התקדמות. תמורת סיוע כלכלי גדול תסכים טורקיה ליציאת כוחות אמריקנים משטחה למתקפה בעיראק. שר החוץ הטורקי אמר כי הוא בטוח שיימצא פיתרון לאי ההסכמות שעדיין קיימות.

ביום שלישי עתיד הפרלמנט הטורקי לדון בפריסה של כוחות אמריקנים במדינה לקראת המלחמה וזאת לאחר שיושג הסכם על הפיצוי הכלכלי שתקבל אנקרה, כך דיווחו בשבת העיתונים הטורקים.

העיתון "מילייט" כתב, כי ממשלת טורקיה דיווחה ולוושינגטון על הצעת החלטה של הממשלה המאשרת פריסת כוחות יבשה אמריקנים בשטח טורקי, ושתידון ביום שלישי בפרלמנט.

עוד נמסר כי אנקרה העבירה לוושינגטון גם את המסר על נקודות המחלוקת האחרונות בשיחות בין שתי המדינות. אחת המחלוקות העיקריות הן ביחס להתערבות משותפת טורקית-אמריקנית בצפון עיראק, אותה יש צורך לפתור לפני כינוס חברי הבית יום שלישי הבא.
"טורקיה מבקשת גם לפרק מנשקן את הקבוצות הכורדיות בצפון עיראק בתקופת המלחמה", כתב עוד "מילייט".

גם העיתון "הורייט" כתב כי חברי הפרלמנט באנקרה יצביעו ביום שלישי על פריסת כוחות אמריקנים, לאחר השגת הסכם בין טורקיה לבין ארה"ב.

הסכם זה בין טורקיה לארה"ב יאפשר לאלפי החיילים הנמצאים על גבי ספינות הצי לעגון בנמלי טורקיה ולערוך את החיילים על ציודם במדינה.

דובר הבית הלבן אמר כי בתחילת השבוע יגישו ארה"ב ובריטניה למועצת הבטחון הצעת החלטה נוספת בעניין עיראק. בוושינגטון ממשיכים בינתיים להפעיל לחצים על חברות מועצת הבטחון כדי להגביר את התמיכה בהצעת ההחלטה ולמנוע וטו מצד סין, רוסיה או צרפת.

שר ההגנה ראמספלד ציין כי רק אם סאדאם חוסיין וממשלו יעזבו את המדינה מרצונם, תימנע המלחמה.

המתקפה הצבאית הממשמשת ובאה גורמת לכמה מדינות לפנות את אזרחיהן מהאזור.

קנדה הודיעה כי היא מצמצמת את הסגל הדיפלומטי בישראל, בירדן ובסוריה וממליצה לאזרחיה לשקול אם "שהותם באיזור חיונית". אירלנד קראה לאזרחיה לצאת מיד מעיראק, מכווית ומהרש"פ. האזרחים הוזהרו שלא לבקר בישראל, בקטאר בבחריין ובערב הסעודית.

גם עובדי הסעד של האו"ם השוהים בעירק החלו לצאת. דובר האו"ם הודיע כי למרות שלא הוצאה בקשה רשמית ליציאה, הארגון מאפשר לכל המעונינים בכך לעזוב.

הודו הודיעה כי חברות התעופה הממלכתיות שלה במצב הכן כדי לפנות חלק מ-3 מיליון העובדים ההודים באזור המפרץ, זאת במקרה שתפרוץ מלחמה.

שר האוויריה ההודי סעיד שאהנאוואז חוסיין אמר כי מטוסי 'אייר אינדיה' ו'אינדיאן איירלינס' יגויסו למטרה זו", אך הוסיף כי הוא אינו צופה שהרכבת האווירית תהיה גדולה כמו זו של מלחמת המפרץ, כשהודו החזירה הביתה כ-100,000 בני-אדם. "המלחמה הזו, אם תפרוץ, לא תימשך ככל הנראה זמן רב, לכן הפינוי לא יהיה נרחב כמו בפעם שעברה".

יצוין, כי מרבית ההודים באזור המפרץ מתגוררים בערב הסעודית, באיחוד נסיכויות המפרץ, בעומאן ובכוויית. חלקם עובדים במשק בית אך יש גם עובדים טכניים, מנהלים ורופאים. בהתאם להערכה, רק כ-100 הודים נמצאים כיום בעיראק, בהשוואה ל-10,000 שהיו בה ב-1990 .
