

גדודי "חללי אל אקצה" הודיעו כי הם "שבים לפיגועים" ולא יחתמו על הסכם "הפסקת אש" במצרים. ה"וועד הפלשתיני למען הפליטים" שיגר לרש"פ אזהרה מפני "פגיעה" ב"זכות השיבה" במהלך דיוני הרביעיה בלונדון על תכנית "מפת הדרכים".


בשבוע הבא יחודשו "שיחות קאהיר" בין פלגי ארגוני המחבלים. אבו מאזן מס' 2 בועד הפועל של אש"ף דורש כי כל הארגונים יחתמו בקאהיר על הסכם ל"הפסקת אש".

הדרישה המצרית היא כי ייחתם הסכם ל"הפסקת אש" למשך שנה אך אבו מאזן קרא לכל הפלגים לחדול מהמאבק המזויין "המשחק" לטענתו לידיו של רה"מ שרון.

הרשות מצידה כבר הודיעה כי היא "מקבלת" את המסמך המצרי, אך ארגוני המחבלים הודיעו כי אינם תומכים בהסכמתה זו.

גדודי חללי אל אקצה של הפתח' הודיעו כי "בעקבות ההסלמה הישראלית בימים האחרונים והרחבת הפעילות הצבאית, החליטו גדודי חללי אל אקצה לשוב ולבצע פיגועים בתוך ישראל".

גם החמאס הודיע כי אינו מתכוון לחדול מההתנגדות המזויינת. איסמעיל הנייה, מבכירי החמאס הוסיף כי מלבד המשכו של המאבק המזויין ערביי הרש"פ גם דוחים את המו"מ המתנהל על ידי נציגי הרש"פ בלונדון. "בחירתנו היא האינתיפאדה וההתנגדות", אמר.

החשש מהמתנהל במו"מ בלונדון גרם ל"וועד הפלשתיני למען הפליטים" לשגר לרש"פ אזהרה מפני "פגיעה" ב"זכות השיבה" במהלך דיוני הרביעיה בלונדון על תכנית "מפת הדרכים".

בהודעת הוועד הוזהר "כל גורם פלסטיני מפגיעה בזכות השיבה כזכות פוליטית, חוקית, אישית וקולקטיבית של העם הפלסטיני".

עוד הוסיף הוועד כי "הרשות אינה מוסמכת לדון בזכות השיבה, שכן מדובר ברשות שקמה על חלק מאדמת פלסטין, בעוד השיבה מתייחסת לכל המולדת הפלסטינית".

הוועד קובע כי "הפתרון של מדינה פלסטינית בגבולות 67' אינו מבטל את זכות השיבה".
וכי הוא דוחה את תכנית "מפת הדרכים".

בהודעתו "מזהיר" הוועד מפני "המזימות" לחיסול "סוגיית השיבה", הפגיעה ב"אינתיפאדה ובהתנגדות הפלשתינית".
