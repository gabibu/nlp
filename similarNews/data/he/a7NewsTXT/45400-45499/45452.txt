

הנהלת "רשף טכנולוגיות" הודיעה ב ל -41 עובדי המפעל על הפסקת עבודתם של עובדי מפעל הייצור בשדרות. הפעילות ההנדסית של החברה תמשיך לפעול, במטרה לשמר את היכולות הטכנולוגיות של החברה ולהבטיח המשך ייצור הכנסות.

לדברי אלי פישמן - מנכ"ל רשף טכנולוגיות, החברה תעמוד בכל התחייבויותיה כלפי העובדים והספקים. עוד הוסיף כי העובדים יקבלו את כל המגיע להם על פי חוק.

"רשף טכנולוגיות" הוקמה בשנת 1985. החברה מתמחה במחקר, פיתוח וייצור של מרעומים אלקטרוניים מתקדמים ברמה גבוהה הנותנים מענה לצרכים המבצעיים הייחודיים של צה"ל, המהווה הלקוח העיקרי של החברה. המפעל בשדרות מעסיק 41 עובדים. ביחידה ההנדסית מועסקים 8 אנשי פיתוח והנדסה.

בתהליך מתמשך שהחל לפני כשנתיים, הצטמצם היקף ההזמנות ממערכת הביטחון, ובחודשים האחרונים כמעט ולא התקבלו הזמנות חדשות.

למרות זאת, הנהלת החברה עשתה כל מאמץ והמשיכה להעסיק את עובדי המפעל ולשלם שכרם, תוך שמירה על זכויותיהם. עד כה, ההזמנות שהופנו למפעל ע"י משרד הביטחון בוצעו. בהעדר הזמנות חדשות לייצור, לא נותרה ברירה אחרת אלא לפטר את עובדי המפעל, הובהר.

מודעת למשמעות החברתית כלכלית הכבדה של מהלך זה, פנתה הנהלת החברה למשרד הביטחון בדרישה להמשיך ולספק הזמנות באופן סדיר כבעבר על מנת לאפשר קיום ייצור סדיר. כאמור, המפעל ממוקם בעיר שדרות. משמעות הסגירה הנה העמקת האבטלה בעיר זו, אשר כבר היום עומדת על 11%. באין מוצא אחר, אין ביכולתה של החברה להמשיך ולממן את שכרם של העובדים ללא עבודה.

יחד עם זאת, ההנהלה מכירה בחשיבות העליונה של שימור התשתית ההנדסית פיתוחית של החברה כנכס אסטרטגי ייחודי למערכת הבטחון ותמשיך כאמור בהפעלתה, נמסר עוד. (עיתי"ם)
