

במחוז "פרינס צ'רלס" במרילנד שבארה"ב קרס הבוקר גגה של חנות צעצועים "טויס אר אס", ומתחתיו נלכדו אנשים שהיו באותה שעה בחנות. הגג קרס כתוצאה מעומס השלגים שנצברו עליו.

רשת אי.בי.סי דיווחה כי קיים חשש שיש אנשים לכודים במבנה.
"יש סיכוי גבוה שחלק מלקוחות החנות לא הצליח להימלט מהמקום", אמר מרק בריידי דובר מכבי האש של המחוז. לדבריו, שלושה פצועים עובדי החנות, סובלים מחבלות וחתכים בגופם. הוא הוסיף כי שאר העובדים נחלצו בשלום.

בריידי ציין כי לפני כניסתם של צוותי חילוץ נערכה בדיקה לבירור עמידות הריסות המבנה כדי לא לסכן את הצוותים ולאפשר את כניסתם. הוא הוסיף כי הצוותים ייעזרו בכלבים ובאמצעים טכנולוגיים כדי לברר אם נותרו אנשים תחת ההריסות.

אחת מהלקוחות שהצליחה לצאת מהחנות היא דורותיאה בולטון בת 29 שבעת קריסת הגג ערכה קניות בלווית אמה ושני ילדיה בן שנה ובת 7.

לדבריה לפתע נשמע קול רעש עמום והגג החל לקרוס. היא סיפרה כי בעת מנוסתם המשיך הגג לקרוס בנתיב בו הם ברחו. זה כאילו שהגג רודף אחרינו אמרה בולטון.

היא ספרה כי בדרכה החוצה ראתה אשה פצועה בראשה שזעקה לעזרה. לדבריה שהו בחנות באותה שעה כ 50 קונים.

בימים האחרונים נמשך מזג האוויר הקשה בארה"ב. דובר הכבאים מסר כי השילוב בין מבנה הגג לגשמים והשלגים הכבדים יצר מצב של "אסון ידוע מראש".
