

בצפון ובירושלים נערכים לסופת השלגים הצפויה בימים הקרובים.

במועצה האזורית גולן ועיריית צפת העמידו את מטות השלג שלהם בכוננות, לקראת סופת שלגים הצפויה בימים הקרובים.

גם מע"צ העמידה במצב הכן מפלסות בגליל העליון והגולן.

לקראת סופת השלגים הצפויה על פי התחזיות להתחיל מחר, יום שני בלילה, התכנס מטה השלג במועצה האזורית גולן.

בישיבה שהתקיימה במועצה האזורית נטלו חלק נציגי מע"צ, צה"ל, משטרת ישראל ומד"א שנערכו לסייע לתושבים.

בישיבה הוחלט, כי הודעות הלימודים במוסדות החינוך ואירועים מיוחדים יפורסמו על ידי נציגי המועצה האזורית, הודעות על צירי תנועה חסומים יפורסמו על ידי המשטרה.

גם מטה השלג בעיריית צפת התכנס ביום א', ונציגי הרשות המקומית רעננו נהלים וחילקו את העיר לאזורים, לשם הגשת סיוע לתושבים למקרה של חסימת צירים.

מעיריית צפת נמסר כי החל מיום ב' יאויש מוקד 106 של העירייה לאורך היממה, על פי הערכות מזג האוויר שיתקבלו מהחזאים.

בעירייה העמידו טרקטורים במצב הכן, לצורך פתיחת צירי תנועה בעיר עצמה וחילוץ כלי רכב פגועים.

מע"צ וצה"ל ידאגו לפתיחת הציר המרכזי המוביל לבית החולים זיו בצפת.

גם מע"צ העמידה במצב הכן מפלסות בגליל העליון והגולן לפינוי צירי התנועה.

עובדי מע"צ בצפון עסקו ביום א' בתיקון הנזקים שנגרמו לכבישים, כתוצאה מהסחף שגרם לבורות ומהמורות בדרכים.

גם עיריית ירושלים נערכת לקראת הסערה.

בעירייה הכינו עוד בחודש נובמבר אשתקד, במסגרת ההערכות השנתית לחורף, את המפלסות וכלי הרכב הכבדים לפינוי שלגים, וכן כמויות גדולות של מלח לפיזור על הכבישים במקרה של קרה.

חברת הגיחון, ספקית המים הראשית בעיר, ערכה בדיקות של מערכות הצנרת כדי לאתר תקלות או סדקים, שעשויים לגרום לפיצוצי צינורות במקרה של שלג כבד, ובדקה את תעלות הניקוז.

גם צי הרכב העירוני הוכשר למצב חירום ותוגברה הערכות המוקד העירוני 106, על מנת לספק מענה לתקלות ולבעיות העשויות להתחולל בעיר.

בעיריית ירושלים התקיימה ביום א' בערב ישיבה מיוחדת בשיתוף כל הגורמים העירוניים הקשורים בנושא, וזאת כדי לתאם בין הגורמים השונים בפעולתם.
