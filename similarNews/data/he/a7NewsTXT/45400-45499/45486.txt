

חמישה גנים לאומיים חדשים הוכרזו כשמורות טבע.

שר הפנים, אלי ישי, הכריז על חמישה גנים לאומיים חדשים כשמורות טבע.

הכרזות אלה מהוות חוליה נוספת במהלך מרוכז של הכרזה אינטנסיבית על שמורות טבע וגנים לאומיים חדשים שהחל בשנת העבודה 2002.

החל מראשית שנת 2002 הכריז שר הפנים על כ-30 שמורות טבע וגנים לאומיים.

יש ל ציין, כי פעילות זו הינה תוצאה של עבודה מאומצת, תוך שיתוף פעולה הדוק, של מינהל התכנון במשרד הפנים ורשות הטבע והגנים.

להלן חמישה הגנים הלאומיים, לגביהם פורסמו ההכרזות ברשומות ביום 20.2.03:

1. שמורת טבע מדבר יהודה - גודל השמורה כ-592,000 דונם.

השמורה משתרעת מאזור עין גדי בצפון ועד לכביש המכתש הגדול-חצבה, בדרום.
מדבר יהודה הוא מדבר מקומי שאינו נמנה על רצועת המדבריות העולמית, הפרש הגבהים החד, של כ-1200 מטר גובה המשתרע על פני מרחק קטן יחסית של 20-15 ק"מ - יוצר שינוי אקלימי דרמטי היוצר שינוי חד במבנה ובהרכב חברות הצומח ומכיל כתוצאה מכך מגוון מינים גדול מאוד.
השטח מאכלס יונקים גדולים כמו צבי ארץ ישראלי, צבי הנגב, יעל, נמר, צבוע, זאב ושועל כמו גם דורסים נשר, עייט, ניצי וזוחלים רבים ומגוונים.

באזור הנכלל בתחום השמורה, אתרים בעלי חשיבות עולמית כמו הר סדום שהוא הר המלח הגדול בעולם ובו מערות מלח רבות.

אתרי הטבע הרבים הפכו את מדבר יהודה לאחד מאתרי הביקור החשובים בארץ ומאות אלפי מטיילים ותיירים פוקדים את שביליו מדי שנה.

2. שמורת טבע ימית אבטח - שטח השמורה כ-1,340 דונם והיא כוללת את תחום המים הרדודים בחוף הדרומי של ישראל מול ניצנים.

ייחודה של השמורה הוא בכך שהשטח האמור משמש לרביית צב הים החום וצב הים הירוק. כל מיני צבי הים בעולם נמצאים בסכנת הכחדה. כמו כן, אזור המים הרדודים הכלול בשמורה שהוכרזה הוא בעל חשיבות רבה להתפתחות הדגה בים, בהיותו חממה לדגים צעירים שבו הם מוצאים מפלט מטריפה ע"י דגי ים גדולים עד התבגרותם ויציאתם לים הפתוח.

3. גן לאומי מבצר נמרוד (קלעת נמרוד) - שטח הגן הלאומי כ-200 דונם.

הגן כולל מבצר צלבני, הממוקם ברמת הגולן סמוך לאתר הבניאס, נווה אטיב ועין קיניה.

המבצר הוא מגדולי המבצרים מהתקופה הצלבנית. במבצר שרידים גם מהתקופה הממלוכית ותקופות נוספות.

4. גן לאומי חוף פלמחים - שטח הגן הלאומי כ-221 דונם.

הגן כולל שלושה מרכיבים עיקריים: רכס הכורכר המערבי המשמש כבית גידול המאפשר התפתחות מינים ייחודיים של חי וצומח, חוף ים מהאחרונים שנותרו במצב טבעי המשמש בית גידול לצבי הים, מין בסכנת הכחדה שמושקעים מאמצים רבים בשמירה עליו, ושרידיה של עיר הנמל העתיקה יבנה.

בשטח הגן שרידי העיר מהתקופה הכנענית התיכונה, מוקפים בסוללה אדירה. בתחום הגן הלאומי חוף חולי טבעי הקרוב למרכזי האוכלוסייה במרכז הארץ מהווה על כן מוקד משיכה למבקרים ומטיילים רבים.

5. שמורת טבע הר סנה - שטח השמורה כ-1000 דונם והיא מצויה מצפון ליישוב כסרא על מורדות הר סנה.

השטח מכוסה חורש טבעי עשיר וצפוף ומהווה בית גידול מיוחד במינו בגליל המערבי. החורש הים תיכוני משמש מסתור לבעלי חיים ומקום קינון לעופות סבך. פסגת הר סנה משמשת נקודת תצפית טובה מאוד לכל הגליל המערבי.

השר ישי ציין בסיפוק, כי הכרזות אלה יאפשרו שמירה נאותה על שטחים ייחודים אלה ויאפשרו לרשות שמורות הטבע לבצע את המוטל עליה.

כן הביע השר תקווה כי בהמשך שיתוף פעולה עם רשות הטבע והגנים, יתאפשרו בעתיד גם הכרזות נוספות.
