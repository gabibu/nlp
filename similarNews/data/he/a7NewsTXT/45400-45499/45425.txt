

ראש הממשלה שוחח בטלפון עם יו"ר העבודה וקרא לו להצטרף אל ממשלתו. מצנע אמר בתגובה כי טרם נוצרו התנאים למו"מ עם הליכוד



ראש הממשלה עידכן את יו"ר העבודה בפרטי ההסכם שבין הליכוד למפד"ל. שרון ציין כי ההסכם מקובל גם על שינוי כאשר הוא כולל בתוכו מעבר להסדרים חדשים בנושאי דת ומדינה גם אפשרות למתווה שיאפשר פריצת דרך מדינית.

שרון אמר עוד כי כי פסילה של מפלגה ציונית לאומית איננה מקובלת עליו והוא לא יסכים לכך. ראש הממשלה הדגיש כי ממשלת אחדות היא דבר נחוץ ביותר לנוכח האתגרים וקרא למפלגת העבודה להצטרף. "אפשר לעשות היסטוריה יחדיו" אמר.

ואולם יו"ר העבודה השיב לראש הממשלה כי טרם נוצרו התנאים למו"מ עם הליכוד. מצנע הדגיש כי מפלגתו אינה פוסלת כל מפלגה אחרת אך נראה ש"הליכוד ממולכד בידי מפלגות הימין".
עוד אמר כי יש בכוונת העבודה להיות אופוזיציה ממלכתית וכאשר תהיה פריצת דרך מדינית הם יתמכו בה.

הסכם קואליציוני מפד"ל ליכוד
בתום מו"מ מייגע שנמשך כשמונה שעות הגיעו הבוקרצוותי המו"מ להסכמה שנחתמה בראשי תיבות.

על פי ההסכם תקבל המפד"ל את משרד השיכון והבינוי, משרד העבודה והרווחה, סגן שר במשרד רוה"מ שסמכויותיו טרם הוגדרו וכן את ראשות וועדת העבודה והרווחה.

ההסכם בין הליכוד למפד"ל כולל את כל ההסכמות בעניני דת ומדינה שנחתמו בין המפד"ל לשינוי לרבות פירוק משרד הדתות שיועבר בשלב ראשון תחת אחריותו של רוה"מ עד לפירוקו.

בענינים מדיניים, שמשמעותם היא בין היתר מפת הדרכים וכינון מדינה פלשתינית, הוחלט שאלה יובאו להכרעת הממשלה כולה.

המיועדים לתפקידי שרים הם יו"ר המפלגה אפי איתם שיקבל את תיק השיכון והבינוי, ח"כ זבולון אורלב שיהיה שר העבודה והרווחה. סגן השר יהיה ככל הנראה הרב יצחק לוי אולם הוא הודיע כי וא אינו רואה עצמו מועמד לתפקיד סגן שר ויתמודד על תפקיד אחד השרים.

תיק החינוך נשאר לפי שעה בידי הליכוד.

ראשות וועדת העבודה והרווחה תהיה תחת אחריותו של ח"כ שאול יהלום.

יו"ר המפד"ל אפי איתם אמר הבוקר כי משמעות התיקים שבידי המפד"ל היא שהמפלגה חוזרת להדגיש את הנושאים החברתיים.
