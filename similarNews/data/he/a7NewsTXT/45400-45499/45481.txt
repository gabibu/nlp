

שני מאסרי עולם למבצע הפיגוע בשכונת נווה יעקב בירושלים.

בית המשפט הצבאי בבית-אל, גזר ביום א' עונש של שני מאסרי עולם מצטברים על ראמי מחמד מחמוד נור, בן 23 משכם, שהורשע בביצוע פיגוע ירי רב-נפגעים בשכונת נווה יעקב בצפון ירושלים, בחודש פברואר 2002.

בפיגוע נהרגה השוטרת גלית ארביב ונפצעו שמונה שוטרים ואזרחים.

נור, חבר בחוליית גדודי חללי אל-אקצה, התנדב לבצע פיגוע התאבדות המוני והגיע חמוש ברובה M-16, רימוני-יד וחמש מחסניות מלאות לשכונת נווה יעקב, שם פתח בירי לכל עבר.

בגזר הדין נאמר, כי נור הביע בפני שולחיו את הסכמתו להתאבד, אך סרב לחגור חגורת נפץ והתעקש שהפיגוע יבוצע בירי.

עבור הסכמתו להתאבד קיבל נור 300 ש"ח במזומן, ועבר כשבוע של הכנות, ובכללן תכנון המעשה וצילומו במצלמת וידאו כשהוא אוחז נשק בידו וקורא פרקים מן הקוראן.

ביום הפיגוע, 25 בפברואר, הסיע את נור פעיל נוסף בארגון מרמאללה, שם שהה למחסום א-רם.

מספר מטרים לפני המחסום ירד נור מן הרכב ועקף את המחסום ברגל, כשהוא מתחמק בלי קושי מעינם של החיילים המוצבים במחסום.

כמה עשרות מטרים אחרי המחסום, בשטח ישראלי, אסף אותו פעיל אחר ברכבו, הסיע אותו לשכונת נווה יעקב ושם, כל שנותר לו היה להשלים מרחק הליכה של כמה עשרות מטרים בשביל עפר, עד שהגיע לכביש הראשי שם פתח בירי על עוברים ושבים.

בשעה שירה נזעקו אליו שוטרים על מנת להרגו.

בחילופי הירי בין השוטרים לבין המחבל נפגעה גלית ארביב קשות בעורק ראשי ומתה כעבור שעות אחדות מפצעיה.
שמונה אנשים אחרים, בהם שוטרים ואזרחים, נפצעו מהירי.

כאשר רוקן נור את כל המחסניות, השתלטו עליו מספר אזרחים בנשק קר, ריתקו אותו לרצפה וכך הוא נעצר.

במשפטו הודה נור בביצוע הפיגוע.

נור הורשע ברצח השוטרת גלית ארביב, בפגיעה ובניסיון להריגת אזרחים נוספים, בחברות בארגון בלתי חוקי, באחזקת נשק ובסחר בנשק.

בהסכמת שני הצדדים ולאחר שהנאשם סרב למנות לעצמו סנגור, גזרו עליו שלושת השופטים שני מאסרי-עולם מצטברים.
