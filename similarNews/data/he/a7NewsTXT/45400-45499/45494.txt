

עובדי בית החולים "ביקור חולים" בירושלים מאיימים בשביתה כללית.

ועד עובדי בית החולים "ביקור חולים" בירושלים מאיים לפתוח בשביתה כללית החל מיום ב' ועד להודעה חדשה אם לא ישלמו לאלתר משכורות חודש ינואר.

200 האחים והאחיות הפגינו ביום א' במרכז העיר.

מעל לאלף עובדי בית החולים ובהם כ-250 רופאים, כ-600 עובדי הצוות הרפואי והמינהלי וכן עשרות גימלאים מתנדבים, מוחים על כך שבשל חוב משנת 1984 שטרם נפרע, עיקל מס הכנסה את משכורות חודש ינואר עבור כל עובדי בית החולים ונציבת המס מסרבת להפשיר את העיקול.

זאת, למרות פשרה שהושגה ביום ה' בשבוע שעבר בין יו"ר עמותת בית החולים הרב מנחם פורוש לבין שר הבריאות, לפיה ישולמו המשכורות ביום א' והעיקול יוסר.

יו"ר ועד העובדים רוני עמרם אמר כי למרות ההסכם אליו הגיעו הצדדים, מסרבת נציבת מס ההכנסה להפשיר את הכספים וכתוצאה מכך ממשיך בית החולים לא לשלם את המשכורות.

"מערכת הבריאות כולה נמצאת בקריסה, אבל אנחנו בית החולים היחיד בארץ שמאות עובדיו לא קיבלו את משכורת חודש ינואר", אמרה רוני עמרם.

ועד העובדים יקיים בהמשך היום דיון חירום ב"בית הרופא" בעיר ובעקבותיו יפתחו העובדים בשביתת עבודה כללית שתחל ביום ב' ותימשך - לדבריהם עד שישולמו המשכורות.

במסגרת השביתה, לא יפעלו כל שירותים רפואיים למעט שירותי חירום דחופים.

כבר כעת הפסיק בית החולים לקבל חולים חדשים ומאפשר טיפול במסגרת "נוהל שבת" רק עבור חולים המחייבים טיפול דחוף.

הרופאים אשר חתמו לאחרונה על הסכם עבודה רב שנתי התחייבו בהסכם להימנע משביתות במשך עשר שנים ולכן, יוסיפו לעבוד למרות השביתה.
