

"אחת הדרכים לעצור את התכנית היא בניית בית", אומר שלמה אסף, איש כפר דרום שאמש חנך את ביתו החדש בישוב.

(צילום ארכיון: כפר דרום. מוטי סנדר. קטיף נט.)

משפחת אסף מכפר דרום קיימה אמש טקס חנוכת הבית בישוב. שלמה אסף, האב, אמר ליומן ערוץ 7 כי הוא חש סגירת מעגל: "באנו לגור בכפר דרום עם פרוץ הסכמי אוסלו וכולם ראו בכך דבר מוזר. גם עכשיו במלחמת אוסלו, אנו עושים שוב חנוכת בית, ולכולם זה נראה מוזר. אבל המשפחה התרחבה, ואנחנו מרחיבים את הבית ובנינו עוד קומה. כיהודים מאמינים אנו יודעים שתכנית זו מנותקת מהתורה והיא שקר שאין לו רגליים. הכל נעשה מכח בורא עולם וגם הפעולות שאנו עושים בארץ פועלות בשמים. ה' יראה ויבטל את הגזרה".

באשר למתרחש בישובו כפר דרום מספר אסף "בכפר דרום יש הרבה אנשים בשלבי תכנון ובניה של הבתים. אנו מאמינים בחי עולמים וממשיכים לבנות. לכל אורך תהליך הבניה בבית שלנו, כל מי שעבר במקום הרגיש צורך להיכנס ואמר שזה מרחיב את הלב. גם בנתיבות בונים הרבה בתים חדשים אבל זה לא כל כך מרגש. בית אחד בכפר דרום שווה הרבה שכונות בנתיבות".

בטקס חנוכת הבית השתתפו מוזמנים רבים, בהם הרב חיים דרוקמן הרב אלישע וישליצקי והרב שבתי זליקוביץ. בימים הקרובים אמור להגיע לביקור בבית גם האדמו"ר מסדיגורה, שפועל רבות למען ישוב א"י. האדמו"ר נתן את ברכתו לבניית הבית והבטיח להגיע לברך. "אחת הדרכים לעצור את התכנית היא בניית בית. יש השתדלויות ומחאה לעורר אנשים להתנגד לתכנית המסוכנת. היא פגיעה רוחנית מסוכנת בחסנו של עם ישראל ואחיזתנו בארץ ישראל".

אסף מציין בדבריו כי תקרת הבית החדש ממוגנת מפצמ"רים אך זאת ללא קבלת כל סיוע ממשלתי. אסף אומר כי הבנקים גם לא מוכנים לתת משכנתאות לתושבי גוש קטיף, הבניה ממומנת על ידם בלבד.
