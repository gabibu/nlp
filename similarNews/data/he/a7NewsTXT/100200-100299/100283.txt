

האיחוד האירופי הכתיר את המרכז לחישוביות עצבית באוניברסיטה העברית כמרכז מצוינות אירופי.


האיחוד האירופי הכתיר את המרכז לחישוביות עצבית באוניברסיטה העברית כמרכז מצוינות אירופי בתחום החישוביות העצבית.

מהאוניברסיטה העברית נמסר כי למרכז לחישוביות עצבית הישגים מרשימים מבחינת פרסומים מדעיים ועד כה פרסם מאות מאמרים בכתבי עת מדעיים מובילים בעולם. בשנים 2002-2001, מבין 29 פרסומים   4 מאמרים פורסמו בכתב העת המדעי היוקרתיScience ו-13 ב-Nature.

ראש המרכז לחישוביות עצבית באוניברסיטה העברית פרופ' עידן שגב, "אנו גאים מאוד בהחלטת הוועדה האירופית להעניק לנו הכרה חשובה ונדירה זו. עד כה 17 מדינות הביעו עניין בשליחת מדענים אלינו. נשמח לחלוק את הידע המחקרי שלנו עם עמיתים מהאיחוד האירופי ולארח אותם בישראל".

בין נימוקיה של הוועדה האירופית שבחנה את פעילות המרכז לחישוביות עצבית באוניברסיטה העברית נכתב ש"המרכז לחישוביות עצבית ידוע בתחומו בעולם ובין שורותיו מדענים מובילים בתחום המוח העוסקים במחקרים בעלי חשיבות לבריאות הציבור כמו מחקרים על מחלת פרקינסון ועל דיסלקציה".

ההיבט הרב-תחומי (מדעי המחשב, ביולוגיה ונוירוביולוגיה) ייחודי למקום וכולל אינטראקציות רבות בין קבוצות המחקר, דבר שהופך את המרכז לבר סמכא בתחום הבנת פעולת המוח.

המרכז מציע שילוב ייחודי ורחב של כלים שונים, מטכניקה מולקולרית להדמיה, ונותן הזדמנות ייחודית למחקר בשילוב תמיכה טכנית ברמה גבוהה הנגישה למבקרים.

האווירה המדעית והטכנית מעודדת וממריצה מדענים צעירים. התשתית הקיימת מאפשרת למדענים הצעירים לקבל הכשרה ונגישות למכשור ייחודי ולהגביר בתוך כך את ההפריה ההדדית של דעות ואת איכות הלימוד והמחקר במוסדות המחקר האירופיים העוסקים במדעי המוח.
(ש)
