

סמ"ר יוסי פילנט ישוחרר הערב (ד) לביתו לאחר שבג"ץ ביטל את פס"ד, תוך מתיחת ביקורת על נוהלי ההליך שנערך לו בצה"ל. פילנט הורשע בגין 'התנהגות שאינה הולמת' בשל קריאתו לכאורה שלא לפנות קרוואנים ביצהר.

בג"ץ ביטל את פסק הדין במשפט שנערך לסמ"ר יוסי פילנט בצה"ל. פילנט הורשע בגין "התנהגות שאינה הולמת" ונדון ל-28 ימי מחבוש, בשל קריאתו לכאורה לחבריו שלא לפנות קרוואנים בסמוך לישוב יצהר.

בא כוחו עו"ד שי גלילי פנה אל הפרקליטות הצבאית בדרישה לבטל את פסק הדין בטענה כי ההליך אינו תקין וכי נפלו בו פגמים חמורים, אך נענה בשלילה.

כתוצאה עתר לבג"ץ. עו"ד גלילי אמר לכתבתנו רותי אברהם כי עתירתו של יוסי פילנט התקבלה במלואה ובג"ץ החליט לבטל את כל ההליך מעיקרו והורה לשחרר את פילנט.

בפסק הדין אמר השופט אדמונד לוי כי חשוב להקפיד על זכויותיו של נאשם, דווקא משום הרגישות של הסוגייה הנידונה, פינוי מאחזים. השופט אמר כי לא היה קורה כלום אם המשפט נגד החייל היה נדחה ב-24 שעות כדי לקיים את ההליך כדין.

כתבתנו מוסרת עוד כי פילנט ישוחרר הערב (ד) מהכלא הצבאי וכי בישובו ביצהר, מתוכננת קבלת פנים לרגל שחרורו.
