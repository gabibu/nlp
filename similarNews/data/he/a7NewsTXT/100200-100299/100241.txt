

הבוקר (ד') נפתח בועדת החוקה חוק ומשפט של הכנסת דיון בעקבות סיום תקופת 30 השנים לגניזתו של דו"ח ועדת אגרנט.

בישיבה משתתפים נציגים ממערכת הביטחון האמונים על ארכיון צה"ל ועל הגנזך והצנזורית הראשית מירי רגב.

מוועדת החוקה והמשפט מזכירים כי ועדת החקירה בקשר למלחמת יום כיפור (ועדת אגרנט), קבעה שדו"ח הועדה, פרוטוקול דיוניה והמסמכים שקיבלה המהווים חלק בלתי נפרד מהפרוטוקול, ייגנזו לתקופה של 30 שנה. תקופה המסתיימת ביום 28 בינואר 2005.

יצויין כי ועדת אגרנט לא קבעה מנגנון של בדיקת החומר טרם פרסומו בתום תקופת 30 השנים האמורות.

וועדת החוקה דנה בין היתר בבעיה של פרסום חומרים נלווים שהתקבלו על ידה. לגבי חומרים הקשורים למלחמת יום הכיפורים שלא הועברו לועדה ולא צורפו לפרוטוקול מוגנים ע"י תקנות הארכיונים הקובעות כי הגבלה על זכות עיון בחומר ארכיוני בענייני חוץ ובטחון למשך 50 שנה או עד תום תקופה קצרה יותר. זאת על פי החלטת מי שהפקיד אותו בגנזך.

הוועדה תוהה לגבי היחס לחומר שהועבר לועדת אגרנט. זאת כיוון שלדעת מומחים קיים ספק אם חלות הוראות חוק הארכיונים, לנוכח קיומו של ההסדר הספציפי בחוק ועדות החקירה, הגם שהחומר הופקד בארכיון צה"ל.

בהצעת החוק מוצע לתקן את סעיף 20 לחוק ועדות החקירה ולקבוע כי ועדת חקירה שהחליטה שלא לפרסם את הדו"ח שלה או שלא החליטה לפרסם את פרוטוקול דיוניה, תיתן הוראות והגבלות לענין בעיון בהם שיעמדו בתוקפן למשך התקופה כפי שתורה.

כמו כן מוצע לקבוע כי הדו"ח עצמו והמסמכים הנלווים לו יהיו פתוחים לעיון הציבור, אלא אם כן החליטה ועדת השרים כי מסמכים אלה הם סודיים מטעמים של פגיעה בביטחון המדינה או ביחסי חוץ של המדינה, אם הם פוגעים בפרטיות או כל טעם אחר כפי שתפרט ועדת השרים בהחלטתה.
(ש)
