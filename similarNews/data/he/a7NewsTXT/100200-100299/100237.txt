

בית המשפט המחוזי בתל אביב יצטרך לדון בשאלת מעורבותו של אלחנן טננבאום בפתיחת חברת קש שנועדה להונות את רשויות המס.

בבית המשפט המחוזי בתל אביב הונח אתמול כתב אישום נגד שבעה אנשי עסקים שביצעו לכאורה מספר מהלכי זיוף ותרמית, ובכך להונות את רשויות המס בישראל.

על פי כתב האישום עשו אנשי העסקים שימוש בחתימות מזוייפות של הבנק הערבי ובכך עלה בידיהם להציג את עצמם כאילו היו באי כוחן של חברות ברש"פ. כמו כן זוייפו חשבוניות ושטרי מטען על סך מיליוני שקלים.

לבד מזיופים אלו מואשמים שבעת אנשי העסקים בכך שהקימו חברות קש. את אחת החברות המדוברות פתח, על פי כתב האישום, אלחנן טננבאום תוך שהוא עושה שימוש בשמה של חברתו רימונדה פישר. את שמה של פישר ניצל לכאורה טננבאום להעברת דיווחים כוזבים לרשויות המס.

במהלך הדיון המשפטי בפרשה צפוי טננבאום עצמו וחברתו פישר להציג את עדותם בסוגיית חברות הקש, ההונאות והדיווחים הכוזבים.
(ש)
