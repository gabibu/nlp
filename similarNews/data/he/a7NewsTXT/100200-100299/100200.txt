

"אבו מאזן לא יילחם בטרור ולא יאסוף נשק מארגוני המחבלים" כך אמר הערב ראש אגף המודיעין בצה"ל, האלוף אהרון זאבי (פרקש), בהרצאה שנשא בפני המרכז לחקר הביטחון הלאומי באוניברסיטת חיפה.

לדבריו, אבו מאזן דבק באסטרטגיה של ערפאת "100 אחוז שטח, ירושלים כבירת המדינה הפלסטינית, ופתרון בעיית הפליטים, כאשר אבו-מאזן משתמש גם הוא בביטוי זכות השיבה וגם בביטוי 'פתרון בעיית הפליטים'".

עם זאת, ציין כי אבו מאזן ינסה לשכנע את עמו לסגת מדרך הטרור, ולהשיג את המטרות המדיניות בדרכי הידברות. הוא העריך שאחרי ההתנתקות, יופנו מאמצי הטרור לאזור השומרון.

ראש אמ"ן הזהיר, שהמוטיבציה לפיגועי טרור תגדל אחרי ביצוע ההתנתקות, מכיוון שגורמים פלסטינים רואים הקבלה בין היציאה הישראלית מלבנון בעקבות פיגועים, ובין האפשרות לגרום לישראל לצאת מכל שטחי יהודה ושומרון.

זאבי העריך שאיראן תמשיך להיות התומכת העיקרית בגורמי טרור. "לפי ההערכות אין כרגע לאיראן יכולת להעשרת אורניום לבניית פצצה גרעינית, אך היא רחוקה רק חצי שנה מהשגת יכולת עצמאית כזאת, אם היא לא תיעצר ע"י המערב" והוסיף "איראן נמצאת בשלב מתקדם של פיתול חומרים להעשרת אורניםו וייתכן ותהיה לה היכולת לייצר פצצה גרעינית כבר בשנת 2008".
