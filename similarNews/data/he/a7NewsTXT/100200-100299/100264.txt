

כאחת ממשימותיו הראשונות של שר הפנים החדש אופיר פינס-פז, הוא מבקש למנוע תקציבים מלהגיע לקמפיין ההתנגדות למהלכי ההתנתקות של ראש הממשלה.

פינס נעתר לדרישתו של מזכ"ל שלום עכשיו למנוע מרשויות מקומיות ביש"ע להקצות כספים מתקציבי המועצות לטובת הקמפיין. בכוונת השר החדש לקטוע את העברת הכספים למימון המאבק בעקירת הישובים.

כשלב ראשון במגמה זו הועברה כבר בעבר, עוד בתקופת כהונת אברהם פורז כשר פנים, דרישה ממשרד הפנים לרשויות המקומיות ביש"ע להעביר רישום מדוייק אודות הכספים שהקצתה כל רשות לטובת המאבק.

במשרד הפנים אומרים כי ראשי הרשויות לא הגיבו לדרישת המשרד, וכעת מתכוון השר החדש להיאבק בתופעה תוך תיאום עם גורמים משפטיים רלוונטיים.

ביש"ע, לעומת דברי השר, אומרים כי את הקמפיין הכולל מודעות, דבקיות, מאהל מחאה, פירסומי עיתונות וכיוצא באלה, ממנות תרומות בלבד והנתונים גלויים ואין כל ניסיון להסתירם.
(ש)
