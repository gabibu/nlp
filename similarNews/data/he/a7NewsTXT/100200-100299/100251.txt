

ההצבעה הראשונה על הצעת תקציב המדינה עברה כשהיא גורפת תמיכה של 64 חברי כנסת. זאת לאחר החלטת מתנגדי ראש הממשלה בליכוד לתמוך בהצבעה זו ולהתנות תמיכה בהצבעה שניה ושלישית בהסכמת שרון למשאל עם.

חברי הכנסת מתנגדי תכניתו של ראש הממשלה בליכוד הודיעו כי יתמכו באישור הצעת התקציב, וזאת עד להצבעה השניה והשלישית.

מתנגדי שרון שהתכנסו לישיבת הכנה לקראת ההצבעה הערב התווכחו ביניהם האם לקבל את הצעתו של חבר הכנסת עוזי לנדאו ולהתנגד בהצבעה או שמא לקבל את הגישה, אותה הציג חבר הכנסת חיים כץ, ולפיה יתמכו בהצעת התקציב כפי שתוגש הערב.

על פי ההחלטה יתמכו חברי הקבוצה בהצעת התקציב, אולם את תמיכתם בהצבעה השניה והשלישית יתנו בהסכמת ראש הממשלה לקיים משאל עם בסוגיית ההתנתקות או הליכה מוסכמת לבחירות.

נזכיר כי במהלך ליל אמש קיימו אנשיו שר האוצר נתניהו ונתניהו עצמו שיחות ארוכות עם חברי הכנסת מתנגדי שרון. בשיחות אלה ביקשו נתניהו ואנשיו את תמיכת חברי הכנסת.

לא ברור אם הסכמת מתנגדי שרון לתמוך בהצעת התקציב כרוכה בהסכמה מקבילה של נתניהו לדרוש משאל עם או הליכה מוסכמת לבחירות.

יצויין כי חבר הכנסת ממתנגדי שרון דוד לוי לא השתתף בהצבעה ונותר בחדרו שבמשכן. חבר הכנסת מיכאל רצון לא הצביע בשל מצב בריאותו המחייב אישפוז ומונע ממנו להגיע לכנסת.

חדש! צפה במוסף השבועי של INN בטלוויזיה

(ש)
