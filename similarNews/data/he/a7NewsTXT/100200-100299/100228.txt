

פינס: לפרק את היחידות הצה"ליות שמורכבות ממתיישבי יש"ע. רמון: לשפוט מתנגדי התנתקות בבתי דין צבאיים. מופז: אל תערבו הצבא בויכוח הפוליטי. מחלוקות ישנות בממשלה חדשה.

בישיבתה הראשונה של הממשלה בהרכבה החדש כבר נתגלעו חילוקי דעות בין אנשי מפלגת העבודה לראש הממשלה. שר הפנים אופיר פינס דרש את פירוק החטיבות המרחביות בהם משרתים מתיישבים והשר רמון הציע לשפוט את מתנגדי תכנית שרון בבתי משפט צבאיים.

שר הפנים פינס קבע כי יש לפרק את החטיבות המרחביות. זאת לנוכח מכתב הקצינים שפורסם בסוף השבוע שעבר ובו ביקשו מפקדים בכירים בחטיבת בנימין שלא להטיל על צה"ל ביצוע משימת גירוש. מכתב זה שזכה לכינוי 'מכתב הסרבנות' עורר את חמתו של פינס ועל מנת למנוע הישנות מקרים דומים דרש את פירוקן של היחידות האורגניות של מתיישבי יש"ע.

ראש הממשלה שרון דחה את בקשתו של פינס ואמר כי די בצעדים אותם דרש מצה"ל לבצע על מנת להיאבק בתופעת הסרבנות.

בהמשך הדיון הציע השר ללא תיק במשרד ראש הממשלה חיים רמון לשפוט את המתיישבים שיתנגדו ליישום תכנית שרון בבתי דין צבאיים. זאת מתוך מגמה לזרז את ההליכים נגדם.

התנגדות חריפה להצעתו של רמון העלו היועץ המשפטי לממשלה מני מזוז ושר הבטחון מופז. מופז דרש להותיר את צה"ל מחוץ למאבק הפוליטי. את דבריו אמר ביודעו שדיון משפטי צבאי בסוגיית סירוב למהלך פוליטי עלולה לערב בין החלטות הצבא להכרעות המדיניות פוליטיות.
(ש)
