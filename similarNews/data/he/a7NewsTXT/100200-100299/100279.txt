

פיתוח מיוחד של ורד אדום נושא פירות יחשף לראשונה בתערוכת החקלאות השנתית "אגרו-משוב", שתערך בתחילת חודש מרץ במרכז הירידים בתל אביב.

מנכ"ל התערוכה, חיים אלוש, מסר שהורד נושא הפירות אינו מתאים לאכילה, אלא לנוי בלבד ויוכל להשתלב היטב בסידורי פרחים ובזרים. מדובר בזן פטנט יחודי שהובא לארץ מהולנד והותאם לתנאי הגידול בארץ בחלקת הניסיונות של מו"פ צפון בחוות מתיתיהו, ליד קיבוץ ברעם בגליל העליון. הזן צפוי להכנס לגידול מסחרי ולהגיע לשווקים בחו"ל ובארץ החל מדצמבר שנה זו.

אלוש מסר שהורד נושא הפירות מתאים לגידול בשלב זה באזורים הרריים. הודות למזג האויר הנוח בישראל, הורד נושא הפירות יוכל לפרוח כבר בחודש דצמבר וכך מגדלי הפרחים יוכלו ליצא אותו לחו"ל לקראת חג המולד וחג ולנטיין. הורד ההולנדי פורח רק בחודש מרץ ולכן המגדלים הישראלים יגיעו לשוק לפניו, בתקופה שבה הביקוש לפרחים מגיע לשיאו.

בשנים האחרונות נוטים מעצבי פרחים מקצוענים וחובבים לשלב פירות, ירקות וכן חפצים דוממים בסידורי פרחים על מנת להעשיר אותם ולהעניק להם עומק נוסף. הורד נושא הפירות יוכל להשתלב במגמה זו. לורד שגדל במו"פ צפון אין קוצים ולכן הוא יהיה נוח לשימוש.

במסגרת תערוכת אגרו-משוב יערוך ענף הפרחים במועצת הצמחים תחרות ארצית של זנים חדשים בין מגדלי פרחים. המגדלים יגישו לתחרות את מיטב זני הפרחים שפיתחו במהלך השנה האחרונה וצוות שיפוט מקצועי ידרג את הפרחים בהתאם ליופים, איכותם, אורך חיי המדף וקריטריונים נוספים.
(ש)
