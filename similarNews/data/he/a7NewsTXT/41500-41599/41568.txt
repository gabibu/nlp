

עובד נמל התעופה רואסי-שארל דה גול שבפריס נעצר בשבת בחשד שהתכוון לבצע פיגוע במקום. בחיפוש בכליו של האיש איתרו אנשי כוחות הביטחון הצרפתיים מטען נפץ שהוגדר כ"מוכן לפעולה", כך מדווחים היום מקורות המקורבים לחקירה.

על פי המקורות, השוטרים מצאו במכוניתו של העצור חמש חבילות של חומר נפץ פלסטי,
שני נפצים ופתיל השהייה, "מוכנים לפעולה", וכן אקדח ותת-מקלע.

שוטרים ממשטרת הגבולות עצרו את החשוד בשבת, בעת שניגש למכוניתו. כמו כן נעצרו בפרשה גם אביו, שני אחיו וידיד המשפחה.

לפי שעה לא נמסרו פרטים על זהותו המדויקת של האיש, אולם מפרטים המתבררים כעת עולה שמדובר באזרח צרפתי בן 27 ממוצא אלג'ירי. החוקרים עדיין מנסים לברר אם החשוד אכן קשור לטרור או לפשע המאורגן.

יצוין כי עד כה מסרב החשוד לשתף פעולה עם חוקריו.
