

מנכ"ל משרד התיירות אהרון דומב היה אורח הכבוד בפתיחת אירועי ועידת ה O.U, רבני המנהיגות האורתודוקסית בארה"ב, ועידה שנערכה בניו יורק, ושעמדה בסימן העמקת הקשר עם ישראל, ובסימן הגברת המחויבות ההדדית בינה לבין ישראל.

דומב ציין את הצלחת מאמציהם של רבני היהדות האורתודוקסית בעידוד קהילותיהם לבקר בישראל דווקא עכשיו. הוא קרא להם להמשיך ולהעמיק את פעילותם למען הבאת קבוצות רבות נוספות לישראל. "משימה זו מגלמת בתוכה גם את התמיכה במדינת ישראל וגם את העזרה המיידית לענף התיירות", אמר.

במהלך הערב הוענקה תעודת הוקרה לרב שמואל גולדין מניו ג'רזי על מאמציו להביא מאות תיירים לישראל במהלך השנה האחרונה.

בפני המשתתפים הוצגו תכניות חדשות של משרד התיירות, כגון מסלולי טיול ייחודיים חדשים, מקומות ואתרים שלא נחשפו עד כה במקומות כמו ירושלים, צפת והנגב, מבצע מיוחד לאירופה ולארה"ב, שכותרתו: בוא לישראל ותארח את משפחתך וחבריך בארץ. המבצע הוא בשיתוף עם התאחדות המלונות בישראל וחברת "אל-על". במבצע זה ישווקו חבילות משפחתיות הכוללות טיסות ושהות במלונות בישראל, והתכנית היא שהמשפחה מחו"ל מזמינה את משפחתה בארץ או את חבריה לשהות עמה בבית המלון בעלות של 50% ממחיר השהייה הרגיל.

הוצגו גם חבילות ותכניות מיוחדות ל"אבות ובנים" ול"אמהות ובנות" בישראל. עבור אוכלוסיות מיוחדות אלו נבנו מסלולי סיור ייחודיים.
