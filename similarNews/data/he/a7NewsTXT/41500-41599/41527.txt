

בריטניה עשויה להקים חגורות ביטחון מסביב ללונדון ולערים אחרות, וזאת כדי למנוע בריחת אנשים לאחר פיגוע טרור בנשק ביולוגי, כך דיווח אתמול העיתון "סאנדיי טיימס".

חיילים ושוטרים יהיו ממונים על האכיפה בחגורות הביטחון, וזאת כדי למנוע מאנשים להפיץ מחלות באזורים אחרים במדינה. "החוקים הקיימים אינם גמישים דיים כדי להתמודד עם האתגרים העומדים בפנינו", אמרה דוברת רשמית של השלטונות.

העיתון ציין כי חוק חדש, הדן במצבי חירום בקרב האוכלוסייה האזרחית, יאפשר למשטרה ולצבא להטיל הסגר על תושבים או לגרשם בכוח.

הפרופסור מייקל לנגמן, חבר בוועדה לחיסונים, המייעצת כיצד להתמודד עם סכנות המלחמה הביולוגית, הביע דאגה נוכח האפשרות ש לאחר התקפה באנתרקס או באבעבועות שחורות ינסו תושבים בערים לברוח, ובכך יגבירו את סכנת הפצתה של המחלה.

"ודאי יהיו מקרים שבהם אנשים ינסו להימלט עם משפחותיהם מהעיר כדי שלא להידבק, אך כוחות הביטחון יעצרו בעדם", הוסיף לנגמן.

עיתון בריטי נוסף, ה"סאנדיי אקספרס", מדווח כי אמריקה כבר קבעה את התאריך לתחילת המתקפה נגד עירק, והוא 21 בפברואר בחצות הלילה. לדברי העיתון, הנשיא בוש אף דיווח על כך לרה"מ שרון בשיחה טלפונית שהתנהלה בין השניים בשבוע שעבר. עוד אומר העיתון כי ראשי משרד ההגנה של בריטניה אכן אישרו שהמתקפה תתחיל בשבוע השני או השלישי בחודש פברואר.

לעומת זאת בישיבת הממשלה אתמול אמר שר הביטחון שאול מופז כי ישראל אינה יודעת על מועדים או על לוחות זמנים של ארצות הברית לתקיפה בעירק. לדברי מופז, בניסיון לדחות את המתקפה או לבטלה עירק מפגינה חזות של שיתוף פעולה, בעוד שארצות הברית מפגינה נחישות וממשיכה להכין את פתיחת המלחמה.

בדבריו אלה הגיב מופז על הפרסומים בחו"ל, ולפיהם ארה"ב עדכנה את ישראל כי המתקפה תחל ב 21 בפברואר.

שר הביטחון אישר כי יש מידע שעירק העבירה אמצעי לחימה לסוריה, וזאת לשם השגת שתי מטרות: או כדי להסתירם מפני הפקחים של האו"ם או כדי להעבירם לצד שלישי, כנראה לחיזבאללה.
