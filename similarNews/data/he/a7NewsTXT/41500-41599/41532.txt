

בעקבות אישור הממשלה להקים תחנת כוח פחמית נוספת מסרה חברת החשמל כי צוות של משרד התשתיות הלאומיות ליווה צוות אחר, של חברת החשמל, במטרה לקבוע את המועד האופטימלי להקמת זוג יחידות ייצור חדשות, המוסקות בפחם. בתהליכי האופטימיזציה משולבת הפעלתו של זוג יחידות ייצור מוסקות בפחם, בהספק של 600 מגהוואט כל אחת, והוא אמור להיות מופעל בשנת 2007 ו-2008, יחד עם 12 יחידות מחזור משולב (מחז"מ) המוסקות בגז טבעי בהספק של כ 370 מגהוואט כל אחת. אלה יוקצו בין יצרני חשמל פרטיים לבין חברת החשמל ויופעלו עד שנת 2010. מכאן ברור כי הקמת התחנה הפחמית לא תבטל את פעילותן של היחידות המוסקות בגז טבעי: כ 75% מתוספת הייצור המתוכננת עד שנת 2010 יהיו ביחידות מחז"מ שהדלק העיקרי בהן הוא גז טבעי, וזוג היחידות הפחמיות יהווה רק כ 25% מתוספת הייצור בתקופה הנדונה, וכאמור, לא יפגע בתהליך החדירה המואצת של גז טבעי שישמש דלק במשק החשמל בישראל.

נדגיש כי בכל העולם משמשות תחנות פחמיות להספקת עומסי בסיס, וזאת נוסף על שימוש בתחנות גרעיניות ובתחנות הידרואלקטריות במקומות שבהם אפשר להשתמש בהן.

עוד צוין כי הקמת תחנות כוח פחמיות מקובלת ברחבי העולם. בעשור האחרון יוצרו במדינות מפותחות עשרות אלפי מגהוואט ביחידות פחמיות. יתר על כן: במדינות השוק האירופי המשותף בשלושים השנים הקרובות אמור היקף ייצור החשמל באמצעות פחם לעלות באופן שבשנת 2030 שיעור החשמל שייוצר באמצעות פחם יהיה גבוה במידה ניכרת (כמעט פי שלושה) משיעור החשמל שנוצר באמצעות פחם כיום.

כאמור, המועד האופטימלי לשילוב התחנה הפחמית החדשה יהיה בשנים 2007-2008, והתחנה תיבנה עם המתקנים הדרושים לשמירה על איכות האוויר, כך שתעמוד בתקני פליטת המזהמים לאוויר לפי הצעת תקנות שפרסם באוגוסט 2001 המשרד לאיכות הסביבה, ואף יותר מכך.
