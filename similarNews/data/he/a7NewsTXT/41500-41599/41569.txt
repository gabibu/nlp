

בדברים שאמר הרב דוב ליאור, רבה של קריית ארבע, בראיון לעיתון "בשבע", הביע הרב דאגה מתמיכתו של ראש הממשלה שרון בהקמת מדינה פלשתינית, ומהחשש שעצם פרסום הבטחה שכזו עלולה להחמיר את המצב הביטחוני.

הרב ליאור הביע גם את תקוותו כי גורמים אחרים בכנסת יצליחו לבלום מגמה זו. "ככל ששרון יזדקק יותר למפלגות מן הימין, כדי להרכיב את הממשלה, הן תוכלנה למנוע את הסיוט הזה".

עוד אמר הרב כי על הימין להתמקד בהגברתה של תנופת ההתיישבות, להילחם בטרור, ולהפסיק להתרפס בפני הגויים. כדי להשיג מטרות אלה, טוען הרב ליאור: "לא מפריעה לי השותפות הפוליטית עם אנשים שאינם שומרי מצוות. עלינו להתמקד במטרות מסוג זה כדי למנוע את הסכנות שמדינת ישראל עומדת בפניהן".
