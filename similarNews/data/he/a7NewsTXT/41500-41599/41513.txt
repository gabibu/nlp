

בג"צ דחה עתירה שהגישו תנועות שמאל קיצוניות בדרישה לעקור 103 מאחזים, שלטענתם הם בלתי חוקיים. בג"ץ נימק את החלטתו בכך שהעותרים לא הציגו תשתית עובדתית שמוכיחה אי-חוקיות בבנייה.

את העתירה הגישו, כאמור, תנועות השמאל הקיצוניות "שלום עכשיו", ח"כ מוסי רז ממר"ץ, ותנועת "יש גבול", בטענה שכל מאחז הנמצא במרחק של יותר מ 500 מטרים מיישוב מוכר הוא בגדר "בלתי-חוקי". בתשובתה אומרת המדינה כי מלבד העובדה שהנושא אינו צריך להיות מוצג בפני בית המשפט משום שמדובר בסוגיה פוליטית ולא משפטית, הרי ששר הביטחון שאול מופז, בהיותו חדש בתפקידו, צריך ללמוד את הנושא, ולכן אינו יכול לתת מענה ראוי לסוגיה.

בתגובה להחלטת בג"ץ אמר ח"כ רז: "המאחזים הבלתי חוקיים הם פשע מאורגן. בג"ץ פגע היום בחיילי צה"ל והעביר להם מסר שחייהם הפקר".

יצוין כי עם כניסתו של מופז לתפקידו כשר ביטחון הוא מינה יועץ חדש לנושאי ההתיישבות, אל"מ במיל' רון שכנר, תושב היישוב יתיר בהר חברון.

אחד מהמיזמים המיידים ששר הביטחון מסר בידי שכנר הוא הטיפול בנושא המאחזים. כזכור, שר הביטחון היוצא בנימין בן אליעזר הורה לעקור את המאחזים גם במחיר של עימות עם המתיישבים.
באותה העת נמסר כי פתרון להסדרת המאחזים יידרש רק עבור כמה מאחזים שמוקמו על אדמות ערביות, אך רוב המאחזים, שבהקמתם לא הופר החוק, אלא שרק לא ניתן להם אישור, יישארו במקומם.
