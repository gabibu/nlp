

לאחר שהעדיפה חברת הכנסת נעמי בלומנטל לשתוק בחקירתה במשטרה, הודיע ראש הממשלה אריאל שרון כי הוא שוקל להשעותה מתפקידה כסגנית שר התשתיות עד שתשתף פעולה עם חוקרי המשטרה. רה"מ שיגר מכתב דחוף, בו הוא דורש הסברים.

לתביעתו זו של שרון מצורפת גם תמיכתו של שר המשפטים מאיר שטרית שטוען כי לא יתכן שנבחר ציבור יסתתר מאחורי זכות השתיקה. באשר לניצול זכות השתיקה על ידי בנו של ראש הממשלה עמרי שרון בחקירתו נאמר כי עמרי שרון הוא אזרח רגיל ועל כן השימוש בזכות זו הוא סביר ומקובל, מה שאין כן אצל נבחר ציבור כחברת הכנסת בלומנטל האמור להציב דוגמא אישית לסיוע לחוק ולאוכפיו.

חברת הכנסת בלומנטל העבירה הודעת תגובה בה היא תוהה על כוונת ראש הממשלה להשעותה בטרם שוחח איתה וקיבל את תגובתה המסודרת לפרשת השכרת חדרי המלון לחברי הליכוד, הפרשה בה חשודה ח"כ בלומנטל במתן שוחד תמורת בחירתה לפריימריז הליכוד, "מדהים ששרון לא שוחח איתה ולא בירר את העובדות לפני שהפך אותה שעיר לעזאזל" אמרה יועצת התקשורת של בלומנטל.

יצוין כי גורמים במשטרה המקורבים לחקירה טוענים כי אמש נמנע מעצרה של בלומנטל רק בשל חסינותה כחברת כנסת, אולם שתיקה כשלה, לו הייתה מגיעה מחשוד אחר הייתה מביאה למעצרו, לטענה זו הצטרף גם שר המשפטים.

בשלב זה העביר מנהל לשכתו של ראש הממשלה בקשה ליועץ המשפטי לממשלה להבהרת העובדות, אם אכן שמרה בלומנטל על זכות השתיקה או לא. דובר משרד המשפטים אמר בתגובה, כי אכן הייתה פניה כזו אל היועץ "אך נבצר מאתנו להידרש לכך בשל ההפרדה הנהוגה בנושאי חקירות, בין הדרג האוכף לדרג המיניסטריאלי.

במשרד המשפטים מזכירים, כי באחרונה אמר היועץ המשפטי לממשלה שחלק מאנשי הציבור משתמשים בתחילה בזכות השתיק ואחר כך בזכות השתיקה.

יצוין כי בצאתה מחקירתה ביחידה לחקירות הונאה בבת ים אמרה בלומנטל לכתבים שהמתינו לה, כי בינה לבין נהגה אבי אוסקי נערך עימות. "כמו שאתם רואים, מדובר בחקירה קצרה מאוד ולדעתי זה יגמר בלא כלום", אמרה.

אוסקי עצמו שוחרר ביום ראשון למעצר בית בן ארבעה ימים.
