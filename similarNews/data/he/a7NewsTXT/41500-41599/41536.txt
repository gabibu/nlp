

תהליך החלפת מנהיגות הרשות הפלשתינית מתקרב. בשנת 2003 יחל שינוי ביחסים בין ישראל ובין הפלשתינים, כך אמר היום שר הבטחון שאול מופז, בהופעה בפני חברי המרכז הישראלי לניהול בתל-אביב.

לדברי מופז "ביחסינו עם הפלשתינים בשנה הבאה יחל שינוי והוא שילוב של מספר נושאים". מופז מנה את השאיפה של ארה"ב לשינוי בסדר העולמי, שתהיה לה השפעה על המזרח התיכון, ואת ההבנה הפלשתינית לאחר שנתיים של טרור, שלא ישיגו דבר בעימות מזויין עם ישראל. על כך אמר מופז: "זה יוביל להחלפה של המנהיגות הפלשתינית. התהליך הזה מתקרב למיצויו". מופז הדגיש: "הסדקים בצד הפלשתיני הולכים ומתרחבים" והסביר כי ישנה הכרה בחברה הפלשתינית שהיא הובלה בדרך ללא מוצא על ידי יאסר ערפאת.

מופז שב והדגיש את התנגדותו לנסיגה חד-צדדית, כפי שדורש יו"ר מפלגת העבודה עמרם מצנע וציין כי יש בכך כניעה לטרור, סיוע בהקמת מדינת טרור על סף דלתה של ישראל והעדר פתרון לסכסוך ככלל.


