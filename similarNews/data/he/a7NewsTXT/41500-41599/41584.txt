

חברי ועדת הבחירות המרכזית פסלו הלילה אחר חצות את רשימת בל"ד בראשותו של עזמי בשארה להתמודד בבחירות לכנסת. לפני ההצבעה יו"ר הוועדה השופט מיכאל חשין ניסה למנוע את פסילתו של בשארה ואמר "אין מקום לפסול את ח"כ בשארה ואת מפלגתו בל"ד".




חברי ועדת הבחירות המרכזית פסלו הלילה אחר חצות את רשימת בל"ד בראשותו של עזמי בשארה להתמודד בבחירות לכנסת, ברוב של 22 חברי ועדה שצדדו בפסילת בשארה ו- 19 שהתנגדו . 21 חברי ועדה צדדו בפסילת בל"ד ו- 20 התנגדו. לפני ההצבעה יו"ר הוועדה השופט מיכאל חשין ניסה למנוע את פסילתו של בשארה ואמר "אין מקום לפסול את ח"כ בשארה ואת מפלגתו בל"ד".

במהלך היום בשארה עסק בנסיונות למנוע את פסילתו "אין חוק המחייב לגנות פיגועי טרור" אמר בשארה "אף פעם לא הייתי ספציפי לגבי הכלים שבהם עליהם להשתמש. מעולם לא תמכתי במאבק מזוין, או בפעולה כזו או אחרת. היו טענות לגבי שלא גיניתי פעולות אבל הרי אין חוק שאני חייב לגנות כל פעולת טרור"הוסיף.

ועדת הבחירות המרכזית פסלה אמש את אחמד טיבי מלהתמודד בבחירות לכנסת הבאה. ההחלטה התקבלה ברוב של 21 נציגי הימין והסיעות הדתיות מול 18 נציגי השמאל והסיעות הערביות.

יו"ר הוועדה השופט מישאל חשין המליץ קודם לכן שלא לפסול את חבר הכנסת טיבי.

בין התומכים בפסילת טיבי היו נציגי סיעות הליכוד, ש"ס, האיחוד הלאומי, חרות, ישראל בעליה, מפד"ל, יהדות התורה, גשר ונציגי המרכז. במתנגדים היו חברי העבודה, מרצ, שינוי, מרכז וחברי הסיעות הערביות.

לעומת זאת נדחתה ההצעה לפסול את רשימת חד"ש-תע``ל, שטיבי עומד בראשה, מהתמודדות בבחירות. 27 מחברי הוועדה התנגדו לפסילה ותשעה נמנעו. ח"כ מיכאל קליינר, יוזם ההצעה, היה היחיד שתמך בפסילה ונימק את בקשת הפסילה באומרו שחברי חד"ש-תע"ל שוללים את מהותה היהודית של ישראל ותומכת בארגוני טרור.

פרופסור יולי תמיר, יו"ר צוות התגובות בעבודה, אמרה בתגובה לפסילת ח"כ טיבי כי הצבעתו של הליכוד בוועדת הבחירות מבטאות חוסר אחריות לאומי ותגרום לקרע שלא ניתן לאיחוי עם אזרחי ישראל הערבים.

ח"כ מוחמד ברכה (חד"ש-תע"ל) אמר כי ועדת הבחירות המרכזית היא "כיתת יורים ששמה לה למטרה להתנקש בדמוקרטיה".

"לא אכנע לשום תכתיב שלכם עקב פסילה, אני לא אצהיר מעבר למה שכבר אמרתי בעבר, אתם לא תעבירו אותי סדרת חינוך בדמוקרטיה", אמר ח"כ טיבי בדיון שהתקיים בוועדה. "אין להם כל זכות להטיף מוסר. אתם צריכים ללמוד פרק בראשית בדמוקרטיה, אחרי שהכשרתם את השרץ הנקרא מרזל אתמול. זהו אות קין, מאז אתמול מדינת-ישראל היא מדינת כל מרזליה", אמר.

בעקבות דברים אלה קמה מהומה בוועדה, ויו"ר ועדת הבחירות השופט חשין, אשר תמך אתמול בפסילת מרזל, התערב והביע תמיכה בעמדתו של טיבי בעניין זה. "זו היתה החלטה רעה ביותר, אני מקווה שבית המשפט העליון יעמיד דברים על נכונם. זאת דעתי", אמר חשין.

ח"כ איתן אמר לאחר ההצבעה, כי הוא שבע רצון מהחלטת הוועדה. "אני לא סבור שזו סטירת לחי מצלצלת. כל שביקשתי במהלך כל היום מטיבי זה להצהיר באופן ברור וחד משמעי, שהוא מתנגד לכל סוג של טרור המופנה כלפי אזרחים וכלפי חיילים - ואפילו את זה הוא סרב לעשות. איך אפשר לתמוך בארגוני טרור ולשבת בכנסת ישראל?", שאל איתן.

ח"כ קליינר אמר כי "טיבי הוא נציג אותנטי של האוייב, ואין לו מקום בכנסת. מה שמעיב על ההישג של פסילתו זו התנגדות השופט חשין לפסילה. לברוך מרזל שהסתייג מגזענות והביע תמיכה בדמוקרטיה, התייחס חשין כאילו מדובר באבק אדם, ואילו לטיבי שהביע תמיכה בלתי מסוייגת בטרור הוא התייחס כלאתרוג בפלומתו. זהו מסר קשה לחיים הציבוריים בישראל ולמאבק בטרור".

לפני שהחלה ההצבעה ולאחר שעות של דיונים מרתוניים, סיכם השופט חשין את דבריו בהתנגדות למהלך הפסילה, שהיתה מבוססת, לטענתו, "על עניינים אישיים ופוליטיים ולא על עילה משפטית מוצקה".

"אני חושב שטיבי מהלך על הסף. לפעמים הוא עובר את הגבול עם רגל אחת או שתיים - ומיד חוזר", אמר חשין. "אולם עלינו לשאול את עצמנו, אם התמיכה בטרור היא היעד המרכזי באג'נדה שלו? האם זה חמור וקיצוני בעמדתו? האם ריצתו לכנסת נועדה לקדם אינטרס זה?", אמר חשין.

ח"כ איתן: זה לא תמיכה בטרור?

במהלך הדיון הציג ח"כ איתן חומר שלטענתו מוכיח שח"כ טיבי פעל במהלך כהונתו כחבר כנסת כדי לקדם את האינטרסים הטרוריסטיים של ארגוני מחבלים כגון החיזבאללה, הג'יהאד, החמאס והתנזים.

"בתחילת פברואר 2002, בעיצומה של האינתיפאדה האלימה ונהרות הדם, מגיע טיבי וחבר מרעיו לביקור אצל יאסר ערפאת, שהוא-עצמו הגדיר אותו כמנהיג האינתיפאדה, ואומר לו: 'באנו לומר לך ברכות על הדרך האגדתית הזאת. אתה מפקד ענק, אנחנו עומדים פה מאחוריך'. הוא נותן לו מגן, והם מארגנים את השיר 'מיליון שאהידים על ירושלים'! זאת לא תמיכה?", שאל איתן.

בהמשך אמר איתן, כי טיבי נפגש פעמים רבות עם מי שהוא מגדיר כחברו, מרוואן ברגותי, העומד בימים אלה למשפט בישראל בעוון רצח ישראלים וביצוע מעשי טרור.

"אתה ארגנת כנס גדול עם ברגותי, שם אמרת לו: 'אנחנו לא מביעים הזדהות באינתיפאדה אלא תומכים בה תמיכה של ממש'. זה לא נחשב?".

עוד אמר ח"כ איתן, כי חברותו של טיבי עם ברגותי, מעידה היטב על טיבי עצמו ועל עמדותיו.

כתב עתים מוסיף, כי ח"כ איתן האשים את ח"כ טיבי, בכך שהוא הביע תמיכה בחטיפת שלושת החיילים הישראלים על-ידי החיזבאללה בדרום לבנון, ושהוא אף האשים בכך את ישראל.

בתגובה אמר ח"כ טיבי: "מעולם לא אמרתי ביטוי או הצהרה שיש בהם תמיכה במאבק מזוין וטרור", אמר טיבי. "אתם מסלפים את דבריי ומעוותים אותם. ההיפך הוא הנכון: אני הראשון שיצא בקריאה נגד המיליטריזציה של האינתיפאדה העממית. אמרתי שאני מעדיף אמבולנס ולא קלצ'ניקוב", אמר.

למרות נסיונות חוזרים ונשנים של חברי הועדה, לשכנע את טיבי להצהיר כי הוא מתנגד לארגוני הטרור ואינו תומך במאבקם, סרב טיבי לעשות זאת ואף ענה, כי כבר אמר בעבר שהוא אינו תומך בטרור, וכי כל נסיון לכפות עליו מעשה זה אינו ראוי ואינו מוסרי.

ח"כ טיבי כבר הצהיר כי הוא יערער על החלטת הוועדה לבג"צ.

חיים אברהם: טיבי ובשארה תומכים במלחמה נגד ישראל

חיים אברהם, אביו של אחד משלושת החיילים שנחטפו בידי החיזבאללה בלבנון וחבר ועדת הבחירות מטעם מפלגת העבודה, אומר לערוץ 7 כי עקרונית הוא סבור שפסילת רשימה היא בעייתית וכי יש להניח לציבור הבוחרים לומר את דברו. עם זאת, אומר אברהם, עזמי בשארה ואחמד טיבי תומכים במלחמה אקטיבית נגד מדינת ישראל, וגם אם כוונותיהם מוסוות במילים כמו תמיכה ב"התנגדות", מקומם אינו בכנסת.

ההתבטאויות של טיבי ושל בשארה, מוסיף אברהם, הפכו את חיי היהודים עם האוכלוסייה הערבית בארץ לבלתי נסבלים. לדבריו, מהומות הערבים באוקטובר לפני שנתיים היו תוצאות "הבישול" של החברה הערבית נגד המדינה היהודית ואזרחיה. לדברי אברהם, לא ייתכן כי עזמי בשארה "ישב" על אותו "ספסל" בדמשק עם חסן נאסראללה בעוד הוא אינו שואל אותו מה קרה לשלושת הבנים שנחטפו או מה עלה בגורלו של האזרח אלחנן טננבאום". "הייתכן", מוסיף אברהם "שבשארה ישב בכנסת וניזון מידיו של הציבור בישראל תוך כדי כך שהוא תומך בחטיפתו של בני? הייתכן שהוא ימשיך לצחוק כל הדרך מהכפר שלו אל הכנסת? כך נוהגות רק מדינות המזלזלות באזרחיהן. מקומם של אנשים אלה הוא מאחורי סורג ובריח".


