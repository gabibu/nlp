

במקרה של פלישה לעיראק, תקפיד ארה"ב למנוע חבלה והשמדה של שדות הנפט העירקיים, כך אמר אתמול שר החוץ האמריקני קולין פאוול, בשידור התכנית "פגוש את העיתונות" של רשת אן.בי.סי.

"אם קואליציה של כוחות תיכנס לשדות הנפט, כוונתנו להגן על השדות, ולהבטיח שייעשה בהם שימוש לטובת העם העירקי, ושלא יושמדו או יינזקו בידי משטר כושל בסוף דרכו", הטעים פאוול, מבלי לציין כיצד יגנו הכוחות האמריקנים על השדות. "שדות הנפט שייכים לעם העירקי", הוסיף.

הוא השמיע את הדברים בעקבות הערכה של פקידים אמריקנים בכירים, המצביעים על אסטרטגיה צבאית עירקית על פי העיקרון של "אדמה חרוכה".

לדברי הפקידים, במוקד האסטרטגיה של סדאם חוסיין, הצתת שדות הנפט על מנת למנוע את השימוש בהם על ידי ממשלה שתקום לאחר הפלתו. כמו כן, צפוייה השמדה של תשתיות כלכליות מפתח אחרות וטבח המוני של אזרחים, על מנת להאשים את צבא ארה"ב במותם.
