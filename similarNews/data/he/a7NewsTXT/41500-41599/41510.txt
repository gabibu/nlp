

מפקד חטיבת הערבה אל"מ שמחי התריע מפני פיגועים בגזרתו ופנה אל תושבי אזור הערבה לפני ימים אחדים בקריאה לשיתוף פעולה עם גורמי צה"ל, להתנדבות לכיתות הכוננות ולהשתתף באימונים עם החטיבה.

מפקד חטיבת הערבה התריע מפני פיגוע באזור. באמצעות ביטאון המועצה האזורית "תמר" פנה המפקד פנייה אישית אל תושבי אזור הערבה לפני ימים אחדים, ובה הוא קרא לשיתוף פעולה עם גורמי צה"ל, להתנדבות לכיתות הכוננות, להשתתפות באימונים עם החטיבה ולהגדלת מספר נושאי הנשק בקרב התושבים.

מח"ט הערבה אל"מ דדי שמחי כתב לתושבים כי לשמחתו, עד היום לא אירע פיגוע בגזרת הערבה. יחד עם זאת הוא כתב: "אנו יודעים שיש מחשבות וכוונות מעשיות בקרב הפלשתינים לבצע פיגוע ביישובי הספר, ובכללם בערבה". המח"ט אף ציין כי ישנו איום לפיגוע מגבול ירדן, מצד גורמים פלשתיניים שם, או מצד גורמים אחרים, שיגיעו משם. זאת, כדוגמת מה שאירע בחודש אוגוסט השנה, כשצבא ירדן סיכל ניסיון חדירה של ארבעה מחבלים מתחום ירדן לכיוון מושב חצבה.

המח"ט העלה "דגשים מבצעיים", כדבריו, שעל פיהם יש לפעול במצב של חדירת מחבל לתוך יישוב. בין הדגשים המבצעיים הוא מנה פעילות מהירה של כיתות הכוננות ושל תושבים חמושים, וזאת כדי לחסל מחבל שעמו נוצר מגע, התכנסות התושבים הלא-חמושים בחדר פנימי של הבית, נעילתו וכיבוי האורות בו.

רה"מ ושר הביטחון הורו למערכת הביטחון להקים אזור ביטחון מיוחד סביב היישובים עתניאל ובית חגי. עתניאל הוא היישוב בדרום הר חברון שבישיבת ההסדר שבו נרצחו בליל שבת ארבעת תלמידי ישיבת ההסדר.

רה"מ ושר הביטחון גם הורו לצה"ל ולמערכת הביטחון להגביר את הלחץ על ארגוני המחבלים. כך סוכם בפגישה בין השניים. במסגרת הגברת הלחץ יבוצעו יותר סיכולים ממוקדים ומעצרים של פעילי טרור.
אל"מ שמואל ארד, אלוף פיקוד העורף לשעבר, ומי שהיה מופקד על הגנתם של היישובים, אמר כי יש להקיף בגדרות ביטחון את כל היישובים. לדבריו, העלות של הקפת כל היישובים בגדר אלקטרונית היא אמנם גבוהה מאד, אך ביישובים מסוימים אין מנוס מלעשות זאת, בעוד שביתר היישובים גם גדר פשוטה יש בה כדי לעכב ולמנוע חדירת מחבלים. כמו כן, לדבריו, יש צורך לבנות סביב היישובים שולי ביטחון שבהם לא תתאפשר תנועה ערבית ללא פיקוח. המתיישבים, מוסיף ארד, צריכים להתרגל לחיים תחת איום, כפי שכרגע הווה המצב. יש להקפיד כי התושבים ישהו ביישוביהם חמושים, וכן שיקפידו על נעילת דלתות בתיהם.
