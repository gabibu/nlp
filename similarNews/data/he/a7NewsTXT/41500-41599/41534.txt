

גרמניה נוטה לתמוך בהחלטה של מועצת הביטחון לפתוח במלחמה נגד עירק, אבל היא עדיין עומדת על כך שכוחותיה לא יהיו מעורבים בסכסוך.

על פי ראיונות לאמצעי התקשורת הגרמניים, שהתקיימו בסוף השבוע, נדמה שמנהיגי הקואליציה סוללים את הדרך לברלין בבקשתם כי תתמוך בהחלטתה של מועצת הביטחון. יצוין כי החל מאחד בינואר גרמניה מצטרפת למועצת הביטחון לתקופה של שנתיים.

שר החוץ של גרמניה יושקה פישר, ממפלגת הירוקים, לא הוציא מכלל אפשרות תמיכתה של גרמניה בהחלטה כזאת. הוא אמר לכתב העת דר שפיגל, המתפרסם היום, כי הוא איננו יכול להתנבא איך תצביע גרמניה, וזאת מכיוון שאיש אינו יודע את הנימוקים שיועלו בפני המועצה כדי לשכנעה לפעול.

המומחה למדיניות חוץ במפלגה הסוציאל דמוקרטית SPD האנס-אולריך קלוזה אמר לעיתון פרנקפורטר אלגמיינה צייטונג שהוא איננו יכול לתאר לעצמו שגרמניה תנקוט עמדה יוצאת דופן במועצת הביטחון. דבר כזה יהיה "מכה לעמדתה של גרמניה בעולם", אמר.

ועוד בגרמניה: בראיון שפורסם אתמול בעיתון "בילט אם זונטאג" השמיע פאול שפיגל, נשיא המועצה המרכזית של יהודי גרמניה, אזהרה מפני מצב שבו בעיותיה הכלכליות של גרמניה עשויות להוביל לעלייתן של מפלגות הימין הקיצוני.

"בדומה למה שקרה ב 1933, לפני תפיסת השלטון בידי הנאצים, יש היום סכנה של עליית הימין הקיצוני, והכוחות האנטי דמוקרטים עשויים להיות יותר פופולאריים", אמר שפיגל לעיתון.
"המצב הכלכלי, ומספרם הרב של המובטלים, יוצרים אווירה מדאיגה. אסור שהפוליטיקאים והציבור יהיו אדישים למצב זה".

אף על פי שגרמניה עדיין "רחוקה מאד מהמצב ששרר ב 1933", יש עדיין "אירועים המזכירים את התקופה שבין 1933 ו 1945", אמר.

בדבריו הגיב שפיגל על מעשי אלימות נגד יהודים, על חילול בתי קברות יהודיים, ועל כך שלדבריו, "יש אפילו ניסיון במרכז הפוליטי לנהל מערכת בחירות תוך כדי שימוש בגוף חשיבה אנטישמי".

בהגיבו על עמדתה של גרמניה בנושא העירקי אמר שפיגל: "אי אפשר לצאת ידי חובה בהבעת עמדה המנוגדת לכל מלחמה".

הוא הוסיף ואמר: "מחנות ההשמדה הנאציים לא שוחררו בידי מפגינים, אלא באמצעות חיילים, שמאות אלפים מהם מסרו לשם כך את חייהם". ארה"ב מילאה בכך "תפקיד מכריע", אמר.
