

"באמצעות דרך ניסוח השאלות וסדר הצבתן בזו אחר זו אפשר להגיע לכל תוצאה הרצויה לעורך המחקר", כך אומר לכתבת ערוץ 7 רותי אברהם יעקב מאור, יועץ פוליטי ומומחה לענייני סקרים.

אברהם ביקשה ממאור להגיב על "מחקר" שנערך על ידי אוניברסיטת חיפה ועל "ממצאיו", שהתפרסמו אתמול באתר Ynet . ה"מחקר", אותו הנחה דיקן הפקולטה למדעי החברה באוניברסיטת חיפה פרופ' אריה רטנר, קובע כי מצביעי שמאל מוסריים יותר ממצביעי הימין.

בדבריו טוען רטנר גם טוען כי רמת השיפוט המוסרית הנמוכה של מצביעי הימין ביחס לאלו המצביעים לשמאל גורמת לכך שאנשים מהימין אינם מסוגלים להבחין בין גבולות המותר והאסור בין מוסרי ללא מוסרי ולכן "הם נוטים יותר לקחת את החוק לידיים ולא לציית לחוק". עוד טוען הפרופסור רטנר כי "תוצאות" מחקרו יש בהן כדי להסביר את תופעת "נוער הגבעות" או אולי אפילו את השחיתויות, לכאורה, סביב הבחירות המקדימות בליכוד".

אברהם מציינת כי על פי הפרסום, המחקר בוצע באמצעות שימוש בשאלון אוניברסלי שתורגם לעברית, ובו הוצבו בפני הנבדקים דילמות מוסריות. אופן פתרון הדילמות, ואופן הפעלת השיקולים הם שדירגו את רמת השיפוט המוסרית של הנבדק.

נוסף על הקשר בין שיפוט מוסרי לבין הצבעה פוליטית נבדק גם הקשר בין הערכים החשובים לנבדקים לבין נטייתם הפוליטית ודרגת השיפוט המוסרי שלהם. בין היתר נבדקה ההתייחסות לערכים כמו "ארץ ישראל, דמוקרטיה, פינוי שטחים, התנחלויות ועוד".

בסוף השאלון נתבקשו הנבדקים לציין לאיזו מפלגה הצביעו בבחירות האחרונות.

מאור מוסיף כי עריכת המחקר מבטאת את דאגתו של השמאל מכך שהוא הולך ומאבד את ההגמוניה שלו. "אדוני הארץ", כלשונו, הולכים ומתמלאים "חרדה שבטית", ולכן הם מבצעים מעין "מחקרי הצדקה", המיועדים "לקשור כתרים" לאליטות, כלומר לשמאל, שעדיין הוא השולט בעולם האקדמי, במערכת המשפט ובתקשורת. האופן שבו נערך מחקר מסוג זה, מציין מאור, הוא כפעולה של נעיצת חץ והקפת עיגול סביבו.
