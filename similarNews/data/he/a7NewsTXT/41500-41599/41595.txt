

אריה דרעי שיגר היום מכתב נרגש למנהיג תנועת ש"ס הרב עובדיה יוסף, בו הוא מביע תמיכה חד משמעית ברשימת ש"ס לבחירות לכנסת, אולם גורמים בש"ס הביעו ספק בכך שדרעי יירתם מעשית לסייע לתנועה. זאת, משום שהוא עומד לנסוע לחו"ל בימים הקרובים לתקופה ממושכת.

דרעי נועד היום עם הרב עובדיה יוסף, ובסיום הפגישה הפקיד בידיו איגרת בה קרא דרעי לתמוך ברשימת ש"ס ולפעול במלוא הכוח להצלחתה.

במכתבו כתב דרעי בין היתר, כי לאחר שראה כי הרב יוסף בעצמו פועל ללא לאות למען ש"ס, הוא החליט לא לשבת בחיבוק ידיים. "..החלטתי לא לחשות, ואת אחי אנוכי מבקש ופונה לכל מי שרואה עצמו כדידי, ובעיקר לכל פעילי התנועה הקדוש, אשר במשך שנים נשאנו יחדיו במסירות נפש בעול העשיה הגדולה, להרים קרן היהדות".

בהמשך מכתבו נימק דרעי את הצורך להצביע בעד מפלגה דתית כש"ס, משום "שבאופן מעשי ממילא מוטל על כל אחד ואחד להחלץ חושים ולא להסתפק בהצבעה גרידא, אלא לפעול ולשכנע כפי כוחו..".

"אשר על כן ניראה לי כי למען קידוש שם שמיים ולמען קיום היהדות בארץ ישראל ולמען כבוד התורה וחכמי התורה, על כל אחד ואחד להצטרף לקריאת 'מי לה' אלי' של מרן הראשון לציון רבינו עובדיה יוסף שליט"א, ולהצביע ולפעול למען תנועת ש"ס..", חותם דרעי את מכתבו.

גורמים בש"ס הביעו ספק בכך שדרעי גם יתרגם את מכתבו לשפת המעשה, וזאת עקב תוכניותיו לנסוע בקרוב לחו"ל, שלא השתנו.
