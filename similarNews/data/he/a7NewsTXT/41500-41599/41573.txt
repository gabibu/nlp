

בפתח שנת 2003 נאמדת אוכלוסיית מדינת ישראל ב-6.6 מיליון נפש. כ-75.6% מתושבי ישראל הם יהודים (רשומים כיהודים לפי דת במרשם האוכלוסין), כ-3.5% הם עולים שלא רשומים כיהודים במרשם, (וצאצאיהם) ועוד כ-20% מהתושבים הם ערבים. זאת על פי אומדני אוכלוסייה ארעיים לסוף שנת 2002שנערכו בלשכה המרכזית לסטטיסטיקה.

בשנת 2002 גדלה אוכלוסיית מדינת ישראל ב-127 אלף נפש, גידול של 1.9% בהשוואה לאוכלוסייה בשנה שעברה. שיעור גידול זה גבוה פי שניים ויותר ביחס לרוב מדינות אירופה, אולם הוא הנמוך ביותר שנרשם בישראל מאז 1990. הגורם העיקרי לירידה בקצב גידול האוכלוסיה הוא הצטמצמות במספר העולים. מאזן ההגירה תרם בשנת 2002 כ-23% מסך כל הגידול באוכלוסייה, לעומת 29% שנה קודם לכן.

במהלך שנת 02' הגיעו ארצה מעל 34,000 עולים, לעומת 44,000 ב-01'. התפגלות העולים לפי ארץ מוצאם היא כדלקמן: 19,000 הגיעו מבריה"מ לשעבר (לעומת 28,000 בשנת 01'), 6,000 מארגנטינה (יותר מפי ארבעה מאשר ב-01'), 3,000 מאתיופיה (בדומה למספר ב-01'), 2,000 מצרפת (פי שניים מ-01') והשאר מארצות אחרות.

על אף הירידה במספר העולים ממדינות בריה"מ לשעבר הם עדיין מהווים מעל למחצית מכלל העולים שהגיעו בשנת 02'.

היעדים המועדפים על העולים מארגנטינה להשתקעות ראשונה בארץ הם הערים רעננה, באר שבע, אשקלון וכפר סבא. ואילו היעדים המועדפים על עולי צרפת הם ירושלים, אשדוד, נתניה, בית שמש, בני ברק וכוכב יעקב.
