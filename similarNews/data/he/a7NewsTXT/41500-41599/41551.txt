

שרת החינוך לימור לבנת יזמה, בשיתוף עם ראש עיריית נתניה מרים פיירברג והחברה למתנ"סים, הקמת פארק מוזיאלי למשחקים וצעצועים בנתניה. מאחורי יוזמת השרה עומד פרופ' דב גולדברגר, לשעבר מנכ"ל החברה למתנ"סים, כך מדווחת דוברת משרד החינוך.

מדובר בפרויקט יחיד מסוגו בישראל ובעולם, שיהווה מרכז לימודי, הפעלתי ומוזיאולי, שימשוך מדי שנה מאות אלפי מבקרים. הקמת הפארק תחל בעוד כשנה.

הפארק יהווה מרכז בינתחומי לשימור ולתיעוד תרבות המשחק, הצעצוע, שיפתח ערוצי תקשורת בין ילדים למבוגרים ולקשישים, בין ותיקים לעולים, בין דתיים לחילוניים, בין יהודים ללא יהודים ובין ישראל לתפוצות.

משרד החינוך יסייע לבניית הפרויקט באמצעות משאבים שהעמיד להקמת מנהלת המיזם, לצרכי התכנון הראשוני ולאיסוף משחקים וצעצועים ולתיעודם. עיריית נתניה הקמתה לפרויקט שטח של 60 דונמים במזרח העיר, סמוך לשכונת רבין.

ראש עיריית נתניה מרים פיירברג מדגישה, כי הפרויקט אמור לשרת בראש ובראשונה את תושבי עירה, אך הוא נועד לשמש גם מוקד משיכה לתושבים מכל רחבי הארץ.

בפארק המוזיאלי יוצבו אוספי משחקים ותיעוד תרבויות ישנות וחדשות מהארץ ומהעולם. הפארק אמור למשוך קהלים רבים מגוונים. כל איש ימצא בו את עצמו ואת תרבותו.

תלמידים יבקרו במוזיאון במסגרת בית ספרית , המשפחה - במסגרת טיול, ועדי עובדים טיולי גיבוש, סטודנטים בהכנת עבודות ובלימוד מעשי, הילדים - בחיפוש אחר משחקים ישנים או חידושים אחרונים ואפילו חיילים בשיעורי מורשת. עובדי מערכת החינוך, גננות, מורים, מדריכים בחינוך הלא פורמאלי, מורות חיילות ובנות שירות לאומי, יעברו הדרכה והשתלמות בתורת המשחק.

הקומפלקס המוזיאלי יכיל מידע כולל בתחומי המשחק, אוספים פרטיים וציבוריים, תערוכות קבועות ומתחלפות, במקום יתקיימו כנסים ויבססו קשרים עם קהילות בישראל ועולם. הקומפלקס יכלול חללי תצוגה, חללים למשחק, סדנאות פעילות והתנסות, גלריות פתוחות, מרכזים אורקוליים, ארכיון מרכז מחשוב, ואפילו אולפן טלוויזיה.

מוזיאון הצעצועים יאגד בתוכו ארבעה חלקים:

חלק א': החלק המוזיאלי שיכלול בתוכו שימור ותיעוד תרבויות שונות של משחק וצעצועים מתקופות שונות. מדובר בין היתר בתצוגה של משחקים של משחקים שנחשפו בחפירות ארכיאולוגיות בתיעוד של משחקים ההולכים ונעלמים מנוף חיינו. במוזיאון יוצגו משחקים מישראל ומארצות העולם. משחקים מהיום ומשחקים מן העבר. ישוחזרו משחקים מתקופת בית שני ואילך, כפי שעולה ממחקרים שונים בתחום זה.

בחלק הזה של המוזיאון יוצגו גם אוספים ותחביבים של אספנים ויוצרים מהארץ ומהעולם. המוזיאון יקבל ויקנה אוספים לתצוגה קבועה ויציג תערוכות על בסיס מתחלף. הכוונה היא כי חלק זה של המוזיאון יאצור בתוכו תרבות מגוונת של משחקים מהארץ ומהעולם מההוה ומן העבר.

חלק ב': חלק ב' במוזיאון ישמש מרכז עיוני וחינוכי בתחום המשחק. ירוכזו בו מידע והדרכה, ימי עיון והשתלמויות בנושאים הקשורים במשחק. המרכז יכיל ספרות מקצועית מחקרים וסרטים בתחומי המשחק תהיה בו סרטיה על נושאים כמו קוסמות, קרקסים וכיוב'. יש גם כוונה להוציא עיתון מקצועי מיוחד בנושאים אלה. המוזיאון יגייס כספים למחקרים ויחלק מלגות ללימוד בתחומים הרלוונטיים. בתחום זה כבר נאסף מידע רב ביותר ומוין לפי נושאים כך שתחל הפעלתו בהקדם.

חלק ג': חלק נוסף במוזיאון יהיה החלק הפעיל בו. יציגו משחקים המיוצרים בארץ והמיובאים מיבואנים ויצרנים. זה יהיה החלק הפעיל והמפעיל, שבו יוכלו ילדים, וגם מבוגרים, לטעום מעושרה של תעשיית המשחקים העולמית וגם לרכוש בו משחקים. פינה מיוחדת תוקדש לבעלי נכויות שונות ולמשחקים המתאימים להם.

חלק ד': החלק הרביעי יתקיים בשטחים הפתוחים של המוזיאון ויכלול את עולם משחקי החוץ והחצר, השדה, המים והיער של פעם ושל היום.

גורמים שונים החלו כבר בגיוס כספים בארה"ב ובארצות נוספות להקמתו של המוזיאון. בנוסף הביעו גורמים ציבוריים שונים התעניינותם בפרויקט ורצון להיות שותפים לעיצוב תכניו ולהקמתו. בין גורמים אלה, ניתן למנות את הביטוח הלאומי, הסוכנות היהודית והחברה הממשלתית לתיירות.
