

לאחר דיון בן חמש שעות בבית הדין לעבודה בתל אביב הגיעו להסכמה נציגי בנק הפועלים וההסתדרות על הקפאת מכתבי הפיטורים לשלושה ימים.

בתקופה זו יתקיים משא ומתן בין הצדדים, ואם אלה לא יצליחו להגיע להסכם ייערך דיון נוסף בבית הדין לעבודה. כתב עתי"ם מציין כי במשך כל הדיון גדשו את אולם בית המשפט עשרות מעובדי הבנק התומכים בפיטורים, וועד העובדים של בנק הפועלים ארגן עבורם כיבוד ומשקה.

במסיבת עיתונאים בתל אביב אמר יו"ר ההסתדרות עמיר פרץ כי ההסתדרות תעשה הכל כדי למנוע את השבתת הבנקים, וכי היא תמשיך במגעים עם הנהלת הבנק. לדבריו, שביתה בעת כזאת תפגע עוד יותר באמון הציבור בבנקים, ותסכן את העובדים.

ועוד בענייני פיטורים: אתמול הציגו מנכ"ל עיריית תל אביב מנחם לייבה ויו"ר ארגון העובדים ארנון בן דוד תכנית, ולפיה במקום לפטר את העובדים, כפי שהתכוונה לעשות, תוריד עיריית תל אביב בהדרגה משכרם. בבסיס התכנית קיצוץ חד של 50 מיליון ש"ח בסעיף משכורות במקום פיטורים. עוד סוכם כי שכרם של ראש העירייה ומנכ"ל העירייה יקוצץ בכ 2000 ש"ח לחודש, תבוטל תוספת היוקר שהייתה אמורה להיות משולמת בגובה 2.1% החל מינואר 2003 לכל עובדי העירייה, למעט מה שיונהג באשר למשכורות מינימום.

סיכומים נוספים שהושגו:

- שנת 2003 תוכרז כשנת עידוד פרישה על פי הסכמה ובאישור משרד האוצר.

- קיצוץ של 30% בשעות הנוספות המשולמות לעובדים, וקיצור שבוע העבודה ל 40 שעות.

הקיצוצים יקיפו את כל הגופים התאגידיים העירוניים (היכלי הספורט, גני יהושע, אוצרות ים, הרשות לפיתוח כלכלי, העמותה לתיירות, אתרים, אחוזות חוף, עזרא וביצרון), והם אמורים לחסוך מיליונים נוספים על 50 המיליון שייחסכו בגין תכנית הקיצוץ בשכר.
