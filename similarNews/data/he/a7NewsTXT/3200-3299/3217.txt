

ישראל ממשיכה לספק לירדן 50 מיליון קוב מים בשנה, זאת אף כי הסכם העברת המים שנחתם בשנת 97' פג במאי 99', ולמרות המצב הקשה שמשק המים בישראל נתון בו: לישראל חסרים 400 מיליון קוב מים מדי שנה.

שגיב רוטנברג, מנהל לשכת שר התשתיות אביגדור ליברמן, אמר לכתבנו כי כדי לפתור את מצוקת המים בישראל מתוכננת הקמה מיידית של שני מתקני התפלה, שהמכרזים עליהם כבר פורסמו, ומתוכנן גם מתקן התפלה שלישי. הוא יספק 45 מיליון מטרים מים בשנה, ועלותו המשוערת היא 115 מיליון דולרים. על פי התכנון, אמורים מתקני ההתפלה להתחיל בפעולה בתוך שנה וחצי.

צעד נוסף שנמסר עליו מלשכת השר ליברמן, הוא ביטול סבסוד המים ביישובים עשירים כמו כפר שמריהו, סביון וגני יהודה, אשר בהם תושבים ממלאים במים בריכות שחייה פרטיות, ומשקים גינות ענק, והכל במחיר אפסי.
