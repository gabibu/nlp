

כוח משוריין של צה"ל ירה הבוקר פגזי טנקים לעבר חולייה של שלושה מחבלים שירו פצצות מרגמה לעבר כפר עזה, מתוך רצועת עזה. שני מחבלים נהרגו כתוצאה מירי הטיל והשלישי נפצע באורח קל מאוד.

בפשיטה לתוך שטח A מיד אחרי הירי נטלו לוחמי חי"ר של צה"ל את גופות המחבלים ושבו את המחבל השלישי, שהועבר לחקירה.

כמו כן הובאה לשטח ישראל המרגמה בה השתמשה החולייה בביצוע הירי הבוקר על כפר עזה.

כתב עתי"ם מציין, כי אחד משני יורי המרגמה שנהרגו הוא שומרו האישי של השייח' אחמד יאסין.

מצה"ל הובהר לאחר האירוע כי אין מדובר ב"חיסול" יזום של כוח חיילי צה"ל, אלא בתגובה מוצלחת של הכוח לירי מרגמות על שטח ישראל.

כתב עתי"ם מוסר כי אין זו הפעם הראשונה של ירי פצצות מרגמה מהאזור ממנו פעלו הבוקר המחבלים, וצה"ל הציב במקום טנקים הצופים ביום ובלילה לעומק השטח הפלשתיני בכדי למנוע ירי שכזה. תצפית זו איפשרה היום להבחין בחוליית המרגמה מיד לאחר שירתה את הפצצה הראשונה ולחסלה עוד לפני שירתה את הפצצה השניה.
