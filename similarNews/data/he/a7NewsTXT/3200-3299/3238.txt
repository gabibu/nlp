

באווירה ידידותית במיוחד, מבודחת לעתים קרובות, התארח אחר הצהרים ראש הממשלה אריאל שרון בישיבת סיעת העבודה בכנסת.

מר שרון אמר כי הוא עושה ככל שביכולתו להימנע מהסלמה בלוחמה עם הפלשתינים, כדי שהמצב לא ידרדר למלחמה אזורית. הוא עצמו מעריך כי אין סכנה להתלקחות כללית.

מר שרון הסביר מדוע צריך לדעתו להשקיע תקציבים גדולים בשיפור מצב הבטחון של המתנחלים ואמר כי בכל דור יש קבוצה שנושאת בעול יותר מכולם, ויש להגן עליהם. הם נושאים היום בעול יותר מכולם. בתשובה לשאלה האם ההתנחלויות אינן נטל אמר שרון כי לגבי כל התנחלות הוא מסוגל להסביר מדוע הוקמה היכן שהוקמה, ולדבריו "כשנגיע להסדר הקבע נדבר גם על זה".

עוד אמר שרון כי ישראל מאמצת את דו"ח ועדת מיטשל תוך הסתיגויות אחדות. הוא מסר כי יש מגעים עם הפלשתינים על השגת הפסקת אש והבטיח שאחר-כך יתחדש המשא-ומתן המדיני תוך נכונות ישראלית לויתורים. שרום ציין עם זאת כי יש להיזהר מפני ויתור על נכסים מפני שאי אפשר לשוב אחר-כך למקומות שעליהם נוותר.

כתבנו חגי סרי מוסר כי שר הבטחון, בנימין בן אליעזר, דיבר אף הוא בישיבת סיעת העבודה. הוא אמר שם בין היתר כי כביש הטבעת המתוכנן סביב ירושלים חיוני מאוד לבטחון.
