

הבוקר ירו הפלשתינים לעבר היישוב הר ברכה שבשומרון. לא היו נפגעים. היריות באו מכיוון הכפר קליל. את הידיעה מסרה הסוכנות "קול רינה".

אבנים רבות הושלכו בכביש חברון ירושלים לעבר כלי רכב יהודיים.

ירי היה לעבר רכב צבאי בהר עיבל. לא היו נפגעים.

אמש הופעל מטען צד ליד רכב צבאי סמוך לכפר חווארה שבשומרון. איש לא נפגע אך לרכב נגרם נזק.
באותו אזור הושלך בקבוק תבערה על רכב ישראלי שחלף במקום. לא היו נפגעים.

הפלשתינים ירו אל מחנה דותן השוכן צפונית לטול כרם וכן אל מפקדת חטיבת שומרון. לא היו נפגעים וכוחות צה"ל השיבו אש.

מספר טילים נגד טנקים שנורו מלבנון התפוצצו בצהרים במוצב דליה שבהר דב. אחד הטילים פגע בחדר האוכל של המוצב, אך איש לא נפגע. החיזבאללה קיבל אחריות על המעשה. בתגובה הפגיזו תותחני צה"ל מתקני חיזבאללה בדרום לבנון.

בכפר סנג'יל ליד שילה שמצפון לרמאללה הרסו דחפורים של צה"ל מבנה שממנו נפתחה אש אל מכוניתו של תושב מעלה לבונה. קודם לכן היו בסנג'יל התפרעויות קשות, וחיילינו פיזרו אותן בגז מדמיע ובכדורי גומי.

אין נפגעים בפיגוע ירי ליד נווה צוף. אש נפתחה שם מתוך מכונית של מחבלים אל שני כלי רכב ישראליים, האחד האזרחי והשני צבאי. מכונית המחבלים נמלטה לכיוון הכפר בית רימא. במקום נמצאו עשרות תרמילים של רובה M-16.

הפלשתינים ירו אתמול אל היישוב פסגות. קליע חדר חדר למשרד של המועצה האזורית מטה בנימין, וקליע נוסף לקרוואן המשמש בית פרטי. לא היו נפגעים. כתבנו חגי הוברמן דיווח כי בעת שנפתחה האש אל פסגות התקיימו באל בירה הסמוכה הלוויותיהם של חמשת השוטרים הפלשתינים שחוסלו אמש ליד ביתוניה.

ארבעה נפצעו בהתקפת ירי כבדה של הפלשתינים על שכונת גילה בירושלים. אשה אחת נפצעה פצעים בינוניים, ושלושה נפצעו קל. דירות אחדות בשכונה נפגעו, וכן ג'יפ של משמר הגבול. בין הרחובות שנפגעו   האחלמה והמרגלית. מפקד משטרת ירושלים העריך שהאש הפלשתינית על גילה תימשך, והפציר בתושבי השכונה להסתגר בבתים. גם כביש המנהרות נחסם לתנועה.

אש נפתחה אל מוצב צה"ל ליד נווה דקלים. כתבנו משה פריאל מוסר שאין נפגעים.

רימון יד הושלך אחר הצהרים אל מוצב צה"ל בגבול ישראל מצרים. כמו כן נפתחה אש אל המוצב. אין נפגעים.
