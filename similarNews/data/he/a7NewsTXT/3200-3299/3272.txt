

שר הבינוי והשיכון נתן שרנסקי נפגש עם חברי פורום הרשויות הבדואיות בצפון, ומסר להם כי יפנה תקציב להקמת מוסדות ציבור, לשכונות "בנה ביתך", ולפיתוח שכונות ותיקות במסגרת תכנית החומש שגובשה למגזר הבדואי בצפון. השר שרנסקי הביע את הערכתו לעדה הבדואית, שרבים מבניה משרתים בצה"ל, והדגיש את תוכניתו לפיתוח היישובים הבדואים ושילובם במערכת המדינה. נוסף על כך הוא הודיע, כי יבחן גיוס בדואים למשרד הבינוי והשיכון, שיטפלו באוכלוסיה הבדואית בנושאי הפיתוח והאכלוס.

בעניין שיקום שכונות אמר השר, כי "ראוי לבחון בזמן הקרוב הכללת יישובים בדואים הנתונים במצב סוציואקונומי נמוך בפרויקט שיקום השכונות החברתי".
