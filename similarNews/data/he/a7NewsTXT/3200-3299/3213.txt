

מנכ"ל משרד ראש הממשלה רפי פלד הודיע ביום שישי על התפטרותו בשל "חילוקי דעות בדבר מינויים של אנשי מקצוע בכירים". מקורבי שרון אומרים כי פלד לא השתלב בעבודה, ואילו מקורבי פלד טוענים כי זו רק "הסנונית הראשונה" בגל של עזיבות, ומצביעים על עמרי שרון ועל אורי שני כאנשים הצוברים כוח כזה שאי אפשר לעבוד במחיצתם.

אורי אליצור, מי שהיה מנהל לשכת ראש הממשלה של נתניהו, סבור כי בהחלט ייתכן שמאבקי כוח הם העומדים מאחורי התפטרותו של רפי פלד. "בלשכת ראש ממשלה", אמר אליצור בשיחה עם ערוץ 7, "חשוב לעבוד בהרמוניה. יש להבין מה רוצה ראש הממשלה, ולהוציא זאת לפועל באופן חברי. אני חושב שאורי שני יכול לבצע את העבודה הזאת, בתנאי שלא יתפתה לצבור עודף של כוח".

"בלשכת נתניהו עבדנו יחד כחבורה מלוכדת", העיד אליצור. "הדבר איננו קל, כי לשכת ראש ממשלה היא מקום מאד לחוץ וסוער, ורוחשים בו אינטרסים חזקים של רצון להיות מקורב אל ראש המשלה, ולצבור כוח".
