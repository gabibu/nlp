

שרת החינוך לימור לבנת אמרה אתמול בוועדת החינוך של הכנסת כי היא מתכוונת להמליץ לכלל בתי הספר היסודיים לקיים בכל שבוע מפגש של שעה למורים, לצוות ההנהלה ולתלמידים, ובו ידונו בנושאים ערכיים עדכניים. את סוף המפגש תחתום שירת ההמנון הלאומי "התקוה". השרה אמרה: "תלמידים רבים אינם יודעים לשיר את ההמנון, והלא זה חלק מהציונות, לכן חשבתי שזה ראוי".
באשר לתכניתה להוסיף את שעת הלימוד של "מורשת ישראל", למערכת השעות של תלמידי חטיבות הביניים, הבהירה לבנת כי היא לא תחול במתכונתה היהודית על בתי הספר הערבים והדרוזים.

ח"כ קולט אביטל, חברת ועדת החינוך של הכנסת, אמרה כי הצעותיה של לבנת ייצרו אנטגוניזם בקרב האוכלוסיה הערבית ובקרב השמאל החילוני, ובכך תחמיץ את המטרה.

לבנת, אינה נבהלת גם מהתקפתו של שר החינוך לשעבר יוסי שריד: "שריד עצמו אמר כי תכנית המורשת הוכנה בזמנו, ובכן, אני יכולה לומר ש"כיוונתי לדעת גדולים". לא התחייבתי לרצות את השוליים שבשמאל, הקונצנזוס הרחב מחייב אותנו להנחיל זהות יהודית גם לילדינו".
