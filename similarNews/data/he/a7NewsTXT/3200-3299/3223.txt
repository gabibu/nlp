

כתב אישום הוגש לבית משפט השלום בירושלים נגד 7 שוטרים, הנאשמים בהכאתו של מי שנחשד בהשתתפות בביצוע הלינץ' נגד שני חיילי צה"ל ברמאללה.

בכתב האישום, שהוגש לפני ימים אחדים נאמר, כי בתאריך ה-12 באוקטובר ביצעו פלשתינים לינץ' אכזרי בשני חיילי צה"ל ברמאללה. מצלמת הטלוויזה האיטלקיות הנציחו את הזוועה. ב-15 באוקטובר, בסביבות השעה 7.15 בבוקר הובא עאסי טאבת על ידי חיילי צה"ל לבית המעצר במגרש הרוסים בירושלים.

כוחות הבטחון סברו בתחילה כי טבאת הוא הפלשתיני שצולם עומד בחלון בעת הלינץ' ודם על ידיו. מאוחר יותר הסתבר, כי הוא אינו האיש.

על פי כתב האישום, שהוגש לבית משפט השלום בירושלים לפני 4 ימים, נאשמים 7 שוטרים ומתוכם קצין, בתקיפה בנסיבות מחמירות.

נגד הקצין, הוגש כתב אישום שני, על הטרדת עד ואיומים. יחיא ששון, אחד השוטרים שהיה באירוע, הודיע למפקדיו, שאם יקרא להעיד, יאמר את כל מה שקרה. הקצין איים עליו שלא יעשה כך.

