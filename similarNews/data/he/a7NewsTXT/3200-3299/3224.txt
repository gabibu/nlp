

הקבלנים יסבירו לרב את החששות מהעסקת פועלים פלשתינים ואת הסכנה הגובלת בפיקוח-נפש. העיתון ``ידיעות אחרונות`` מפרסם כי במסגרת דיון של שר העבודה, שלמה בניזרי עם נשיאות ההתאחדות, הוחלט כי תאורגן פגישה בנושא בין הרב עובדיה יוסף ומנכ``ל התאחדות הקבלנים, שמואל ארד.

אם יאשר הרב עובדיה יוסף שיש בהעסקת עובדים פלסטינים משום ``פיקוח נפש``, יעתרו שר הפנים ושר העבודה והרווחה לבקשת הקבלנים ויאשרו הבאת 14 אלף עובדים זרים נוספים לענף הבנייה. בנוסף החליטה התאחדות הקבלנים להחמיר עם קבלנים המעסיקים עובדים לא-חוקיים: יגורשו קבלנים שיעסיקו עובדים לא-חוקיים, חסרי אשרות שהייה בארץ, או קבלנים החומדים עובדי ממעבידים אחרים. במסגרת הצעדים כנגד קבלנים אלו הודיע השר בניזרי כי יוגדלו הקנסות והפיקוח יהיה הדוק יותר.

