

דבריו הפומביים של הרמטכ"ל מופז כי על צה"ל לאותת ולא למוטט את הרשות עוררו את זעמו של שר הביטחון. בשיחה עם ח"כ יובל שטייניץ, חבר ועדת החוץ והביטחון של הכנסת, ביומן הצהריים של ערוץ 7, הוא אמר כי עקרונית הוא מסכים עם שר הביטחון שאין לצה"ל ולרמטכ"ל צד בהחלטות מדיניות. עם זאת, לדעתו של שטייניץ, צריך לצאת בקריאה הפוכה: למוטט את הרשות ולא לאותת. אם אין אפשרות לממש את האיום, הרי שאין בו באיתות דבר, אמר שטייניץ. לדבריו הרשות נלחמת במדינת ישראל כבר שמונה חודשים, והיא בונה לעצמה, תחת אש בלתי פוסקת, מערך צבאי חמוש הכולל נשק נגד טנקים, נשק נגד מטוסים וקטיושות. האיום חדל לדברי שטייניץ להיות טרוריזם והוא כבר איום ברמת הביטחון הלאומי.

באשר לחשש שהביע ליפקין שחק מנפילתו של ערפאת ועליית החמאס במקומו, אמר שטייניץ כי דוקא החשש למוטט את משטרו של ערפאת הוא הערובה של ערפאת לכך שיש לו "אור ירוק", כלשונו לנקוט אלימות. מאחר שלסבל עמו, ערפאת, כדיקטטורים אחרים, אדיש, ייתכן שכאשר משטרו יהיה בסכנה הוא יפסיק את האלימות. שטייניץ אמר כי בשיחתו עם שרון בוועדת החוץ והביטחון הוא יקרא להפסיק לדרוש ולהתחנן לרשות כדי להשיג הפסקת אש. לדבריו לא ישראל פתחה במלחמה, והיא גם לא סיפקה עילה לפתיחתה, ולכן לא ישראל צריכה לבקש הפסקת אש כי אם הפלשתינים. הוא הוסיף שלאור הברחות הנשק, ולאור ההיערכות של הפלשתינים למלחמה וההפרות הבוטות של ההסכמים, ישראל היא שהייתה צריכה "לנקוט אלימות".
