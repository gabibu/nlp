

קצין בכיר באמ"ן הזהיר היום בועדת חוץ ובטחון כי הג'יהאד האיסלמי והחמאס קיבלו אור ירוק מהרשות הפלשתינית לבצע פיגועים אסטרטגיים בתחומי הקו הירוק. עוד אמר הקצין כי ערפאת מפעיל טרור מאורגן והמסר שלו שהוא מעוניין במאבק ממושך.
לשיטתו של ערפאת, הוסיף קצין המודיעין, הוא פועל גם באמצעות הטרור ובמקביל במסלול המדיני בתקוה שזה יביא לתוצאות. הקצין הוסיף, כי הנשק שנתפס בספינה "סנטוריני" היה מיועד ללא ספק לרשות הפלשתינית. ובצה"ל הדגישו כי אמצעי הלחימה שנתפסו הם בעלי איכות אסטרטגית והשימוש בהם יכול להביא לעליית מדרגה בעימות עם הפלשתינים.

להערכת המודיעין, ערפאת יהיה מוכן להסדר מדיני רק אם תובטח לו מדינה פלשתינית שבירתה ירושלים כולל הר הבית וכן תובטח זכות השיבה לפליטים, כשזכות השיבה לגבי ערפאת היא ענין מדיני פוליטי מובהק.

ראש הממשלה, אריאל שרון אמר בדיון כי השיחות היחידות שמתקיימות כיום בין ישראל לפלשתינים הינם לצורך הפסקת האש ומתקיימות בעיקר בדרג הצבאי. הוא הוסיף כי בישראל סבורים שצריך למצוא דרך לדבר אל העם הפלשתיני, ולפיכך הוא נתן הנחייה להתחיל בפעילות הסברה באמצעות שידורי טלויזיה לתושבי הרשות הפלשתינית.
