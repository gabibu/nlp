

חבורת קציני המילואים שהקימה את עמותת "אכפת" לאחר הפקרתו של החייל מדחת יוסוף בקבר יוסף בשכם, מרחיבה בימים האחרונים את פעילותה. משמרות המחאה השבועיים מול משרד הביטחון בתל אביב יתייצבו מעתה בערים נוספות.

סגן אלוף במילואים יצחק זאוברמן, איש עמותת "אכפת", סיפר ביומן ערוץ 7 על פעילות העמותה: "בידינו נמצא תחקיר שנערך בעקבות אירועי ספטמבר 96', אירועי מנהרות הכותל, ובו מסקנות, לקחים והחלטות. אחת ההמלצות העולות מן התחקיר היא כי במקרה של התקפה פלשתינית יש להפסיק מייד כל שיח עם הרשות הפלשתינית, ולמגר מיד את מקורות הירי. בדו"ח של שנת 96' צוין כי באירוע של קבר יוסף דאז חיילי צה"ל היו צריכים להילחם בתוקפים, לכבוש את המקום, ולחלץ את הנפגעים".

"מצער שהלקחים הללו לא יושמו במקרה של החייל מדחת יוסף. במקרה זה נהג צה"ל בניגוד מוחלט לממצאי התחקיר הקודם ולהמלצותיו". זאוברמן מציין כי במקרה האחרון בקבר יוסף, כל שורת הפיקוד של צה"ל הייתה על גבעה מול הקבר, ונראה כי הדבר לא סייע למפקד הכוח המקומי לחלץ את החייל הפצוע.

"בעקבות האירוע החמור דרשנו מהרמטכ"ל להוציא פקודת יום המדגישה את הערכים של חילוץ פצוע בפרט, ושל הרעות בצה"ל בכלל, אולם אף על פי שהבטיח לנו לעשות כדרישתנו הוא לא ביצע זאת, בטענות שונות ומשונות. במקום זאת הוצאה איגרת למפקד, שאנו דוחים אותה מכל וכל, מפני שאין
היא למעשה אלא כתב הגנה האומר 'איננו אשמים, הכל היה בסדר, והשיקול היה נכון".

סא"ל זאוברמן איננו מקבל גם את מסקנות ועדת האלוף יורם יאיר, אשר הוקמה לאחר האירוע בעקבות לחץ ציבורי. "לדעתנו אין זו אלא 'ועדת טיוח'. חברי הוועדה היו שני פקודים של הרמטכ"ל, וחבר ותיק שלו. מי שקורא את דו"ח הוועדה, שערותיו סומרות. שם כתוב כי האפשרות שנשקלה שם, ושהוכרע על פיה, לסמוך על המפקדים הערביים בשטח, היא נכונה. אין שם במסקנות הוועדה כל זכר למסקנות הוועדה משנת 96'. אנו דוחים את מסקנותיו של הדו"ח הזה, וקוראים לראש הממשלה שרון להורות על הקמת ועדה נוספת, ועדת חקירה מהימנה, שתחקור מה באמת קרה. אנו חייבים זאת למדינת ישראל, לחיילים ולמשפחתו של מדחת יוסוף".

"הטענות שלנו מושמעות כבר שבעה חודשים, אלא שמערכת הביטחון מנסה להשתיק אותנו בכל דרך אפשרית. שאלות קשות מאד הופנו אליה, והיא פשוט איננה מגיבה". למרות זאת, מבטיח סא"ל זאוברמן כי חברי עמותת "אכפת" ימשיכו לפעול עד שהאמת תצא לאור. "כוחו של צה"ל הוא ברוח. החייל חייב לדעת כי חבריו לנשק יחלצו אותו אם ייפצע. במקרה זה אסור לשקר, ואסור לכסות את האמת".
