

כוחות צה"ל ומשמר הגבול הרסו הלילה את תחנת המשטרה הפלשתינית בכפר שווייקה שמצפון לטול
כרם. כמו כן נהרסו מבנים בטול כרם שמהם ירו מחבלים אל כוחות הביטחון הישראלים ושימשו מקום מסתור.

במהלך הריסת המבנים נפתחה אש לעבר הכוחות, שהשיבו אש אל מקורות הירי. איש מחיילי צה"ל לא נפגע.

מצה"ל נמסר כי פעילות זו התבצעה בעקבות אירועי ירי רבים שהיו באזור, ששיאם היה בסוף השבוע האחרון בפיגוע ירי שבו נפצעה ילדה ישראלית.

גורמים פלשתינים טענו הלילה כי כוח של צה"ל ירה למוות בחמישה שוטרים פלשתינים בעיירה ביטוניה סמוך לרמאללה. מדובר צה"ל נמסר בתגובה כי כוח צה"ל שהיה בפעילות סמוך לכפר זיהה דמויות חשודות ופתח לעברן באש.

בפעילות יזומה הציבו אתמול כוחות צה"ל מחסומים בכניסות הראשיות לכפר טול כרם, עשו חיפושים בתוך בתי הכפר, ועצרו שם חמישה מבוקשים. העצורים חשודים בפעילות עוינת נגד כוחות הביטחון הישראלים ביהודה ושומרון.

שוטרי מרחב השרון והמרכז, במשותף עם יחידות מג"ב פשטו אתמול על "קו התפר" כדי למנוע הסתננות של ערבים מיהודה ושומרון לתוך הקו הירוק. המשטרה הסתייעה במסוקים.

שלושה נערים ערביים נתפסו בשעה שהציתו שדה ליד ראש העין.

כוחות הביטחון הישראליים סגרו את בית הספר חווארה באזור שכם לשלושה שבועות. זאת בעקבות ריבוי יידויי אבנים ובקבוקי תבערה מבית הספר. הערבים מדווחים כי חיילי צה"ל סגרו את בית הספר בשעות הבוקר אתמול, ומנעו את כניסתם של המורים והתלמידים למקום.
