

היום התארח ראש הממשלה אריאל שרון בישיבת סיעת העבודה בכנסת. מר שרון אמר כי הוא עושה ככל שביכולתו להימנע מהסלמה בלוחמה עם הפלשתינים, כדי שהמצב לא יידרדר למלחמה אזורית. הוא עצמו מעריך כי אין סכנה להתלקחות כללית. מר שרון הסביר מדוע צריך לדעתו להשקיע תקציבים גדולים בשיפור מצב הביטחון של המתיישבים, ואמר כי בכל דור יש קבוצה שנושאת בעול יותר מכולם, וכי יש להגן עליהם, והפעם אלה הם המתיישבים. בתשובה לשאלה האם ההתיישבות אינה נטל, אמר שרון כי הוא מסוגל לנמק את מיקומו של כל יישוב ויישוב. בין השאר הוקמו היישובים למטרות בטחוניות, ולדבריו "כשנגיע להסדר הקבע נדבר גם על זה".

עוד אמר שרון כי ישראל מאמצת את דו"ח ועדת מיטשל תוך הסתייגויות אחדות. הוא מסר כי יש מגעים עם הפלשתינים על השגת הפסקת אש, והבטיח שאחר-כך יתחדש המשא-ומתן המדיני תוך נכונות ישראלית לוויתורים. שרון ציין עם זאת כי יש להיזהר מפני ויתור על נכסים מפני שאחריהם לא נוכל לשוב למקומות שעליהם נוותר.

כתבנו חגי סרי מוסר כי שר הביטחון בנימין בן אליעזר דיבר אף הוא בישיבת סיעת העבודה, ואמר שם בין היתר כי כביש הטבעת המתוכנן סביב ירושלים חיוני מאוד לביטחון.
