

נשיא המדינה, משה קצב, קורא לממשלה לנקוט מיד צעדים כדי למנוע את הרס העתיקות בהר הבית. הנשיא גילה היום כי קיבל לאחרונה מידע על כך, שבמהלך העבודות שמתבצעות בהר הבית, הוצאו מתוכו ממצאים ארכיאולוגים, גם מימי בית ראשון.

לרשות העתיקות אין כל דרך לפקח אחרי הנעשה בהר הבית, והיא מסתמכת כעת אך ורק על דיווחי משטרת ישראל בכל הנוגע לנעשה בהר. כך נטען בתזכיר פנימי חדש על הנעשה בהר הבית, שהכינה הרשות, ואשר הגיע לידי כתבנו אפי מאיר. בתזכיר נאמר כי בחודש פברואר האחרון חודשו העבודות באזור שליד אורוות שלמה, פורקו שם קירות עתיקים ופונו שכבות קדומות. מכיני התזכיר   גדען אבני וג'ון זליגמן   קובעים כי כתוצאה מכך נגוז הסיכוי האחרון להציל מידע ארכיאולוגי מן האזור.

