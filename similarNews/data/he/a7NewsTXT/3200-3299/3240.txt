

יממה של אש בכל הגזרות

פצוע בינוני בפיגוע ירי ליד כוכב השחר. ארבעה פצועים, שלושה קל ואחת בינוני, מירי לעבר שכונת גילה. ארבע ילדות שטיילו בוואדי הסמוך חולצו תחת אש. מירי טילי נ"ט בגבול הצפון לא נפגע איש. שני מטעני חבלה התגלו היום בפתח תקוה - שניהם פוצצו בשלום.

אזרח ישראלי נפצע הערב באורח בינוני בפיגוע ירי לעבר המכונית בה נסע, סמוך לכוכב השחר, מזרחית לרמאללה. אנשי מד"א הגיעו למקום ופינו אותו לבית החולים "הדסה עין כרם". פנחס ולרשטיין, יו"ר מועצת מטה בנימין, מסר כי האיש, תושב בקעת הירדן, נפגע בפלג גופו התחתון. "זה היה ירי ממארב, 10 ק"מ צפונית לכוכב השחר", מסר.

גילה:
אחר הצהריים נורתה אש מבית ג'אלה אל שכונת גילה בירושלים. ניצב מיקי לוי, מפקד מחוז ירושלים, אמר כי אשה אחת נפצעה באורח בינוני לאחר שספגה כדור בביטנה. שתי נשים וגבר נוסף נפגעו באורח קל. אחת הנשים נשרטה במותנה, לאחר שירדה לזרוק אשפה. הפצועים טופלו על ידי צוות מד"א והועברו לבית החולים הדסה עין כרם. כמו כן נגרם נזק קל לג'יפ מג"ב ולמספר דירות בשכונה. כוחות צה"ל השיבו בירי לעבר מקורות הירי.

גבול הצפון: חיזבאללה ירה טילים

בצהריים נורו שני טילים נגד טנקים לעבר מוצב צה"ל שבגבול הצפון.

מדובר במוצב "דליה" הממוקם בגזרת הר דב, באזור חוות שבעא. מירי הפגזים לא היו נפגעים אך נגרם נזק לחדר האוכל של חיילי המוצב. בצה"ל בודקים כעת את הירי ונסיבותיו. ארגון חיזבאללה כבר ירה בעבר אל האזור מספר פעמים, האחרונה שבהן לפני כחודשיים.

פתח תקוה: 2 פיגועים נמנעו

שני מטעני חבלה נתגלו היום ופוצצו בשלום בפתח תקוה. המטען הראשון התגלה הבוקר, ברחוב ז'בוטינסקי פינת הסיבים. המטען הונח בשקית מאחורי גדר חיה, שגובלת בשתי חנמות אוטובוס. את השקית איתר קצין משטרה בשם דודו מזרחי שערך סיור במקום. חבלן משטרה בשם שבי יעקב שהוזעק למקום קידם רובוט משטרתי וביצע פיצוץ מבוקר. מהמשטרה נמסר כי מדובר במטען גדול ביותר, שהיה יכול להביא לאסון גדול, שכן בתחנה היו אנשים רבים מאוד בזמן שהשקית אותרה.

אחר הצהריים הבחין אזרח במטען צינור קטן בסמוך לתחנת הסעה בצומת ירקונים. כשניסו חבלני המשטרה לבדוק את החפץ אירע פיצוץ קטן. איש לא נפגע גם באירוע זה. עדיין נבדקת אפשרות שלא מדובר במטען חבלה, אלא במעשה קונדס.

פיצוץ אירע אחר הצהריים גם בכפר מסעדה שברמת הגולן. איש לא נפגע אך נגרם נזק. מבדיקה ראשונית עולה שמטען חבלה הונח בארגז סמוך למסעדת נידאם. אנשי יחידת החבלה של המשטרה פתחו בחקירה בשיתוף עם אנשי השב"כ. אחת הסברות שנבדקות היא שהמטען כוון לפגוע בחיילים שנוהגים לאכול במסעדה.
