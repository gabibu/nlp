

בג"צ הורה היום למדינה להגיש בתוך 15 ימים את עמדתה לגבי מעמדם המשפטי והחוקי של העצורים הפלשתינים שחשודים בפעולות טרור נגד ישראל .

העתירות הוגשו על ידי האגודה לזכויות האזרח וארגונים פלשתינים בניסיון לשנות את מדיניות המעצרים של צה"ל , המונעת מהעצורים לפגוש עורכי דין בימים הראשונים למעצרם.

השופטים אהרון ברק, דליה דורנר ויצחק אנגלרד ביקשו מהמדינה להגיש בתוך 15 יום את תשובתה , לאחר מכן, יוכלו העותרים להגיש את עמדתם לבית המשפט העליון.

במהלך הדיון בבג"צ עלה כי עד כה עצר צה"ל חמשת אלפים ושש מאות פלשתינים , שלושת אלפים ותשע מאות מתוכם שוחררו, וכעת מוחזקים במעצר ובחקירה כ-1,700 פלשתינים החשודים בפעולות טרור נגד ישראל .

השופטים הורו לשני הצדדים להגיש לבית המשפט חומר נוסף על המעמד המשפטי של פעולות הצבא מחד גיסא ומעמד המבוקשים מאידך גיסא .

