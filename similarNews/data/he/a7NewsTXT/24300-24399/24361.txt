

נשיא רוסיה ולדימיר פוטין הודיע אתמול כי עליית הקיצוניות ברוסיה יש בה משום איום חמור ליציבותה ולביטחונה של המדינה, וזאת בעקבות התקפות גזעניות רבות שנרשמו באחרונה במוסקווה.

בנאומו השנתי לאומה אמר הנשיא פוטין: "קיצוניות זו באה לידי ביטוי בראש ובראשונה בשלטים ובסמלים פשיסטיים ולאומניים המסיתים לביצוע פוגרומים, מעשי אלימות והריגתם של אנשים".

יצוין כי ביום חמישי פרסם נציב האו"ם לפליטים (HCR) הודעה, ובה הביע את דאגתו לנוכח "הסכנות ההולכות וגוברות בעבור זרים ברוסיה. הם סובלים מהתקפות של גלוחי ראש ברחובות מוסקווה". יצוין כי, ביום שני הוכה למוות בידי קבוצת גלוחי ראש בלב לבה של מוסקווה גבר רוסי ממוצא אפגני בן 35.
כ-160 שגרירויות דרשו משלטונות רוסיה לנקוט צעדים לאלתר נגד קבוצות גלוחי הראש, שביצעו באחרונה שורה של התקפות גזעניות, בין השאר גם נגד שני חיילים אמריקנים שחורים וכן נגד רעייתו של שגריר דרום אפריקה. לדברי נציבות האו"ם לענייני פליטים, גלוחי הראש הרוסים תוקפים בעיקר זרים בעלי עור כהה, וביניהם פליטים.

משטרת רוסיה הביעה חשש כי גלוחי ראש יבצעו שורה של התקפות בשבת הקרובה, שבה יצוין יום הולדתו של היטלר, והיא נערכת בכוחות מתוגברים בבירה.
בקייב שבאוקראינה הפגינו אתמול יותר מ-3,000 חברי הקהילה היהודית ותומכיה נגד ההתקפה על בית הכנסת בעיר בסוף השבוע שעבר. המפגינים גם הביעו תמיכה במאבקה של ישראל במחבלים הערבים.

ראש הקונגרס היהודי האוקראיני ואדים רבינוביץ' הודה למשטרת אוקראינה ולנשיאה לאוניד קוצ'מה על מעצרם של החשודים בתקיפה שבה נשברו 20 חלונות ויודו אבנים על רב ועל שני מתפללים. לאחר ההתקפה טענה משטרת אוקראינה שמיידי האבנים הם אוהדי כדורגל משולהבים, שפעלו מתוך ונדליזם ולא מגזענות.
