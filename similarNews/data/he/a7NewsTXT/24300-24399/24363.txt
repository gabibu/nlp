

בקריית שמונה הקימו משפחות של פליטי צד"ל מאהל מחאה. הפליטים מוחים על הכוונה להעביר את הטיפול בהם ממשרד הביטחון למשרד הקליטה.

מזה ימים אחדים שוהות משפחות של חיילי צבא דרום לבנון לשעבר במאהל מחאה שהקימו סמוך לעירייה בקריית שמונה. אנשי צד"ל מוחים על חלוקת הטיפול בהם בין משרד הביטחון למשרד הקליטה. הם טוענים כי מעמדם אינו כשל עולים חדשים אלא כשל חיילים, וכי בשל כך הם זכאים לזכויות של אנשי צבא, לרבות תשלום קצבה חודשית על פי דרגה.

בראש דרישותיהם מעמידים פליטי צד"ל את הדרישה לאפשר לכל משפחה לקבוע את עתידה בישראל או בחו"ל. "חלק רוצה לנסוע לחו"ל, חלק מבקש להישאר בארץ, ואחרים מעוניינים לחזור ללבנון. אנחנו מבקשים מממשלת ישראל לסייע לנו לפתור את המצב הקשה שבו אנו נמצאים. נלחמנו יחד, והיינו מוכנים להקריב את חיינו. עכשיו מוטלת עליכם החובה לעזור לנו", אומר מישל נאג'ם, לשעבר חייל צד"ל, המבטיח כי מאהל המחאה לא יפורק עד שיימצא פתרון הולם לעניינם.
