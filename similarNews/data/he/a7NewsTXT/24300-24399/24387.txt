

שר הבטחון בנימין בן אליעזר שוחח בשבת עם מנהיגים בעולם בעקבות גל הביקורת הבינלאומית כלפי ישראל על ההתרחשויות במחנה הפליטים ג'נין.

כתב עתי"ם מוסר, כי בן אליעזר שוחח עם הממונה על מדיניות החוץ והבטחון באיחוד האירופי, חוויאר סולאנה, עם שר החוץ של ספרד גוזף פיקה, שארצו מכהנת כנשיאת האיחוד האירופי וכן עם שרי החוץ של גרמניה ובריטניה, יושקה פישר וג'ק סטרו ושר ההגנה של צרפת, אלן רישר.
בן אליעזר שוחח בענין זה גם עם מזכ"ל האו"ם, קופי אנאן. בשיחתם דנו השניים בהחלטת מועצת הבטחון לשלוח צוות בדיקה מקצועי לבחינת האירועים במחנה הפליטים בג'נין.

שר הבטחון הדגיש כי הטענה כאילו היה טבח בג'נין משוללת כל יסוד ונובעת מהתעמולה הפלשתינית. הוא הביע מחאה על דבריו המוטעים של שליח האו"ם טריה לארסן, שאימץ את הטענות הפלשתיניות תוך התעלמות מוחלטת מהסיבות שהובילו לפעולה במחנה הפליטים והקרב העיקש שהתחולל במקום.

עם זאת הוסיף שר הביטחון כי לישראל אין מה להסתיר ולכן היא תשתף פעולה עם צוות בדיקה מקצועי וכך הוא גם הנחה את צה"ל ומערכת הביטחון.
