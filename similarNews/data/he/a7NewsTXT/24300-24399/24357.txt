

אתמול מתחה העיתונות הערבית ביקורת נוקבת על ארה"ב, וזאת בעקבות מה שהם כינו "כשלון מסעו של שר החוץ האמריקני קולין פאוול". "פאוול", כתב העיתון הירדני "אל-ערב אל-יום", "התחיל את מסעו כשליחו של הנשיא בוש וסיים אותו כשליחו של ראש ממשלת ישראל שרון, כי הרי בפגישתו עם ערפאת למעשה העביר לו את דרישותיה של ישראל".

בעיתון צוין, כי נשיא ארה"ב בוש קרא בעבר לשרון לסגת לאלתר מערי הרש"פ, "אך בוש בסופו של דבר הבליג על דרישותיו ונכנע לדרישות ישראל", נכתב.
העיתון הירדני הפרו-ממשלתי "אל ראי" כתב כי מסעו של פאוול נועד "להעניק לגיטימיות לטבח המבוצע 'בעם הפלשתיני', ו"להוריד את ערפאת על ברכיו". המצב כעת יהיה חמור עוד יותר משום ששרון קיבל, למעשה, אור ירוק לחסל את ערפאת או לגרשו".

אמש אמרו נשיא ארה"ב בוש ושר החוץ שלו קולין פאוול כי ישראל עמדה בהתחייבותה לסגת מחלק מערי הרש"פ, וכי הם מבינים את רצונה להישאר ברמאללה עד להסגרתם של רוצחי השר זאבי.

בוש אמר כי ארה"ב דורשת מערפאת לא רק לגנות את פעולות הטרור, אלא גם לפעול למען מטרה זו. "הרש"פ חייבת להמיר במעשים את מילות הגינוי לטרור", אמר, וציין כי ערפאת צריך להסגיר לידי ישראל את חמשת המבוקשים ע"י ישראל, והביע תמיכה בדרישתו של שרון להסגירם.
