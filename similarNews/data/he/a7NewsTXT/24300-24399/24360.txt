

איגוד העובדים הגדול בנורווגיה (LO), שבו חברים יותר משליש מהשכירים בנורווגיה, קרא ביום חמישי להטיל חרם על מוצרים ישראליים, וזאת במחאה על "מדיניותה של ממשלת ישראל ביש"ע.
בהודעת האיגוד נאמר: "בשל ההפרות החמורות של ישראל בתחום זכויות האדם ו'העם הפלשתיני' בשטחים הכבושים, האיגוד מודיע כי הוא תומך בהטלת חרם בינלאומי על ישראל".

"איגוד העובדים הנורווגי קורא לאנשים שלא לרכוש מוצרים ישראליים, ודורש שמוצרים אלה יסומנו בתוויות מיוחדות וברורות, כך שהצרכנים יוכלו לברור את מוצריהם בקלות רבה יותר", נכתב.
האיגוד, שבו חברים 800 אלף שכירים, קרא לחבריו להביע את אהדתם לפלשתינים ב-1 במאי הקרוב, ולא להשתתף בטקסים שייערכו ב 22 באפריל לציון עצמאותה של ישראל.

לעומת זאת, בשל מה שהיא כינתה "האלימות של צה"ל בשטחים" ביטלה חברה דנית בשם "סיד" הזמנה מחברת "רדיקס", עסקה ששוויה היה כ-30 אלף דולר, אך בתגובה לצעדה זה היא קיבלה מכתב ממנכ"ל רדיקס דב שוהם, ובו הוא הודיע לראש הארגון העובדים הכללי של חברת סיד כי למרות החרם שהטילה החברה על חברתו, תמשיך "רדיקס" לתמוך במדינת ישראל ובמדיניותה.

עוד אמר שוהם כי ערפאת רוצה מדינת "פלשתין" הבנויה על חורבות מדינת ישראל". "האם היית אתה", פנה שוהם במכתבו אל ראש ארגון העובדים של חברת "סיד", "מרשה לבנות מדינה פלשתינית על חורבות דנמרק?!", והוסיף: "ברצוני להזכיר לך עובדות שאולי נשמטו מזכרונך, ואולי איש בתקשורת הציבורית שאתה חשוף לה אינו טורח להזכיר לך: לפני שנה וחצי דחה ערפאת הצעה של ממשלת ישראל לקבל לרשותו 97' אחוזים מהשטחים שתבע, ולהקים עליהם מדינה. נוסף על כך הוצע לו לקבל שטח חלופי במקום 3% הנותרים, כלומר שבעצם הוצעו לו 100% מהשטח! הצעה זאת נחשבת אצל רוב הישראלים כהצעה מרחיקת לכת", מציין שוהם, ומוסיף: "על הצעות אלה הגיבו הפלשתינים בפיצוץ שיחות השלום ובמסע רצחני נרחב של טרור אכזרי נגד אזרחי ישראל".

עוד אמר שוהם: "דמיין נא את עצמך שותה בירה בגני טיבולי החביבים שלך, ומטען חבלה מתפוצץ תחת הכסא שעליו אתה יושב, ומפזר את גופך בכל רחבי הגן. דמיין נא את הסיטואציה שבה מתפוצץ אוטובוס במרכז קופנהגן, ואתה יודע כי באוטובוס עלולה להימצא בתך, אך אינך יכול ליצור אתה קשר מכיוון שאלפים כמוך מנסים להשיג את יקיריהם ברשת הסלולרית העמוסה. עכשיו נסה לדמיין כי זה המצב היומיומי בדנמרק בשנה וחצי האחרונה. האם היית מסכים לכך? אינני חושב כך".

"אין זה משנה מהי הסיבה או הגורם לסבל הפלשתיני. מכל מקום הבת שלי אינה אחראית לו. לא היא שצריכה לשאת באשמה לסבל הפלשתיני, ולא היא שצריכה לשלם את המחיר למגלומניה של יאסר ערפאת. אני מודיע לך בזאת כי בין עסקים אתך ובין חייה של בתי הצעירה אין כל ספק במה אבחר. יתר על כן: עקב תמיכתך בטרור אני רואה בך אחראי אישית לחייה ולשלומה של בתי. אני מקווה כי ממשלת ישראל לא תיכנע ללחץ המקומם והבלתי הוגן שלכם, ותמשיך בעבודתה לביעור הטרור מאזורנו. כן, אפילו במחיר ביטול העסקים אתך".

"אנו נעשה את כל הדרוש כדי להגן על עצמנו. איש לא יעשה זאת במקומנו. בוודאי לא האירופאים. אמי, שתאריך ימים, עדיין בחיים, והיא מזכירה לי את אשר עבר עליה באירופה המתורבתת שלך לפני שישים שנה. אנו נגן על עצמנו גם אם תיפגע נפשכם העדינה, אתם, שם, באירופה. גם אם הדבר יעלה לנו במחיר אבדן העסקים אתכם", דברי שוהם במכתבו.
