

במבצע משולב של צה"ל ושל השב"כ נעצר אתמול אחר הצהריים ראש הזרוע הצבאית של החמאס בשומרון חוסאם עלי בדראן. כתבנו קובי פינקלר מסר כי בדראן היה עצור בישראל פעמים אחדות בעבר, אך הוא שוחרר מהכלא כחלק מתהליך אוסלו. במבצע לכידתו השתתפו מסוקי קרב וכוחות רגליים של צה"ל. במהלך המעצר נהרגו שניים מאנשיו של בדראן.

בדראן היה אחראי לביצוע של פיגועי רצח רבים בישראל. חלק מהפיגועים שיזם והנחה היו הפיגוע במסעדת סברו בירושלים, הפיגוע בדולפינריום, פיגועים באוטובוסים, הפיגוע במלון "פארק" ועוד.
בצה"ל אומרים כי במבצע "חומת מגן" נחשפה מעורבותו של ראש המודיעין הכללי ביו"ש תאופיק טיראווי בפעילות מזוינת נגד ישראל. גורמי הצבא מסרו כי טיראווי, הנצור עם ערפאת בלשכתו ברמאללה, "מעורב מעורבות ישירה בהכוונה של פיגועים".

בהודעת דובר צה"ל נמסר כי "פקודיו של טיראוי נוטלים אף הם חלק ישיר במעורבות בטרור, וממשיכים את רוח מפקדם".

במהלך מבצע צה"ל נעצרו מבוקשים רבים, ובחקירתם הם מסרו כי תאופיק טיראווי ואנשיו היו מעורבים מעורבות ישירה בגיוס מפגעים, בהכנתם לפעילות, ובאספקת תחמושת בעבור פעילותם.

בכיר "תנזים פתח' " שנעצר שריף נאג'י הודה כי טיראווי עודד אותו להמשיך בביצוע פיגועים, וכי אף סיפק לו תחמושת לצורך מטרה זו. מחקירת צה"ל עולה עוד כי טיראווי עודכן באשר לכוונת פעילי הפתח' להוציא לפועל פיגוע בישראל, וכי נוסף על כך הוא פנה לערפאת וביקש את רשותו להעסיק ערבים שיצאו לפיגועים נגד ישראל בקרב הכוחות שעליהם הוא מפקד.

מהחקירות עלה כי בידי המודיעין הכללי של הרש"פ היה מידע מוקדם על אודות חוליה שבהמשך פעילותה ביצעה את רצח השר זאבי הי"ד, וכי אנשיו לא עשה דבר לסכלה.
מסמך נוסף חשף כי טיראווי היה מוכן לסייע בהברחתו לירדן של אחיה של רפאא אידריס, שביצעה פיגוע התאבדות בירושלים. אידריס בעצמו מבוקש בשל פיגועים שביצע.

מהחקירות, מוסיף דובר צה"ל, עולה בבירור "מעורבות טיראווי ואנשיו במודיעין הכללי בהכוונת פעילות טרור נגד ישראל, בעוד ארגון זה, במסגרת ההסכמים (שנחתמו עם ישראל), היה אמור לדאוג לסיכול הטרור משטחי הרשות ולמניעתו מבעוד מועד", לשון דובר צה"ל.

ביום שלישי נמצאו בביתו של מחמד עארג', איש המודיעין הכללי תושב מחנה הפליטים קלנדיה, שתי חגורות נפץ, שאחת מהן מוכנה לשימוש. כמו כן נמצאו שני מכתבי התאבדות, אפודים, כדורים וכן כומתות אדומות (של חטיבת הצנחנים בצה"ל).

לדברי צה"ל, בכיר תנזים הפתח' ביו"ש נאסר עוויס מסר בחקירתו כי הוא ואנשיו קיבלו תמיכה כספית מערפאת. עוויס היה אחראי על גיוס חוליות מחבלים" (ככל הנראה "חללי אל-אקצא"), על חימושן ועל הכוונתן, והוא שעמד מאחורי פיגועים רצחניים רבים בישראל.

לדברי עוויס, שמותיהם של אנשי התנזים היו מועברים למרואן ברגותי, והאחרון היה מחתים את ערפאת על בקשות הסיוע. ההמחאות היו נשלחות לעסמאם אבו בכר, מזכ"ל הפתח' בשכם, וזה חילק את הכספים בין פעילי התנזים.

בידי צה"ל גם זייד יונס, בן 25 מהכפר עסירה א-שמאליה, איש כוח 17, יחידת המשמר של ערפאת. בחקירתו הודה יונס כי פעל במסגרת "גדודי אל-אקצא", הפלג המבצעי של תנזים הפתח'. לפני כשנה תועד אותו אדם בסרט שצילמו חבריו, בעת ירי על מכונית של מתיישבים ליד הכפר קליל בהר ברכה שבשומרון. הוא גם היה מעורב בפיגוע התאבדות שהיה ב-25 בינואר בתחנה המרכזית הישנה בתל אביב, וצילם את קלטת הווידאו של המתאבד יום לפני צאתו לפיגוע. כן הסיע אותו לצומת זואתה, שממנה המשיך המפגע המתאבד בדרכו לתל אביב. יונס קנה בעבורו את רובה הקלצ'ניקוב שהתגלה בתיק ליד מקום ההתפוצצות. בפיגוע זה נפצעו 23 אנשים.

זייד יונס גם היה מעורב ב"פיגוע כלוב הציפורים", פיגוע שהיה אמור להתבצע ביישוב כרכור, ושנכשל. כמו כן סייע יונס למחבל שרצח את בני הזוג כהנא הי"ד להימלט מרודפיו. הוא נמלט בתחפושת של אישה. מצה"ל נמסר כי זייד יונס מסר בחקירתו פרטים על מבצעי פיגועים, ביניהם מי שרצח מתנחל מאיתמר, ומחבל שנכשל בנסיון פיגוע בתל אביב, כמו גם פרטים על שילוח מתאבדת ועל התפוצצות שאירעה עקב תקלה בהכנת מטען של פעילי תנזים. הוא שיתף את חוקריו בפרטים מבצעיים נוספים, ואף מסר מידע על מצבור נשק שנמצא בשכם.
