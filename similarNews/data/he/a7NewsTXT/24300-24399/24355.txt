

עם תום שליחותו של מזכיר המדינה של ארה"ב קולין פאוול באזורנו ערך אתמול נשיא ארה"ב התייעצויות באשר להמשך מדיניותה של ארה"ב במזרח התיכון. בין היתר יתקיים דיון בשאלה אם לשלוח לאזור את ראש הסי.איי.אי ג'ורג' טנט, וכן באפשרות כינוסה של ועידה אזורית.

בתכנית "בוקר ב-7" אמר מנכ"ל משרד ראש הממשלה לשעבר הד"ר יוסי בן אהרון כי בזמן ביקורו של פאוול השיגה ישראל שני הישגים. לדבריו, ישראל נכנסת מעתה לשטחי A כרצונה, ואין נקודה בשטח החסינה מפניה. הישג נוסף הוא פרישת מטרייה מדינית אמריקנית מעל ישראל.

אמנם, לדבריו, מטרייה זו מוגבלת בהיקף תוקפה, ובמשך הזמן שבו היא תקפה, אך היא מונעת מעורבות מזיקה של גורמים אחרים כגון האו"ם והאירופאים. לדבריו, אין מדובר בזמן בלתי מוגבל מפני שיש לקחת בחשבון את העובדה שארה"ב אינה אוהבת להיות מבודדת בזירה הבינלאומית ובאו"ם. גם אם ארה"ב תטיל וטו כדי למנוע מקבלת החלטה קשה, גם אז תמיכתה מוגבלת.

בן אהרון ציין כי אף על פי שהאמריקנים יודעים שערפאת נוכל הם מעדיפים להשאיר אותו במקומו מאשר לסלקו מהזירה, מצב שיגרום לאי יציבות אזורית. "הם מודים שאכן הוא נוכל, אבל טוענים שכבר עסקו עם נוכלים", אמר בן אהרון. לדעתו, יתרון כינוסה של הוועידה האזורית שאותה יוזם ראש הממשלה הוא בזמן שמרוויחה ישראל כדי להשלים את פעילות צה"ל.

מדובר, לדבריו, ב"בלון" ששרון הפריח לזירה, בלון שנועד להעסיק את הגורמים המעורבים במזה"ת בדיבורים וכן לנטרל יוזמות מזיקות מהצד הערבי. בן אהרון אמר כי הוועידה היא דוגמא ליכולת של יצירת קשר מועיל בין פעילות בזירה המדינית לבין צרכיה הבטחוניים של ישראל.
