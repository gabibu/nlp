

שר הביטחון בנימין בן אליעזר אמר אתמול כי מבצע "חומת מגן" מיצה את מרבית הפוטנציאל שלו, וכי צה"ל עומד ערב ההיערכות מחדש באזור ג'נין ובעיר שכם. עוד אמר בן אליעזר כי עד יום ראשון הקרוב תשתדל ישראל לפנות את רוב האזורים שאליהם נכנסה במסגרת המבצע. בן אליעזר הוסיף כי בעיית ההסגרה של רוצחי רחבעם זאבי ושל המתאם האירני, המסתתרים בלשכת ערפאת, לידי ישראל, כמו גם התבצרותם של חמושים בכנסיית המולד בבית לחם, נותרו עדיין ללא פתרון.

חייל צה"ל נפצע קל מבקבוק תבערה שהושלך לעבר כוח של צה"ל בעיירה אל עזרייה מדרום לירושלים. כתבנו חגי הוברמן מוסר כי הפצוע הועבר לקבלת טיפול רפואי בבית החולים.

כוחות צה"ל יצאו מן הכפר סידה שממזרח לטול כרם. היציאה בוצעה לאחר סיום מבצע המעצרים בכפר, שהחל אמש. במבצע נעצרו 13 ערבים מהרש"פ, החשודים במעורבות בפעילות טרור.

צה"ל השלים את הוצאת כוחותיו מג'נין, כך נמסר אתמול. גורם בכיר בצה"ל אומר כי "במהלך פעילות צה"ל בג'נין הוציאו החיילים כארבע עשרה גופות של ערבים. כמו כן נמצא ערבי ששכב פצוע במשך ארבעה ימים ללא טיפול. הוא הועבר לטיפול בבית חולים ישראלי".

הגורם ציין כי חלק מהגופות היו ממולכדות, וכי צה"ל לא ביצע סריקות מתחת להריסות אלא פינה רק גופות שנראו על פני השטח".

גורמים בטחוניים בישראל אמרו כי כאשר תיפתר סוגיית החמושים המתבצרים בכנסיית המולד בבית לחם יצא צה"ל גם מעיר זו. פגישה שתוכננה אתמול בין ישראל לרש"פ בבית לחם להגיע לפתרון נדחתה ע"י הערבים. ישראל דרשה כי החמושים שמתבצרים בכנסייה בבית לחם ייכנעו ויצאו מתחומי מדינת ישראל לצמיתות. מנהיגי המחבלים, לעומת זאת, דרשו לאפשר לחמושים לעבור אל תחומי העיר עזה.

הלילה הוציא צה"ל חלק מכוחותיו ששהו בשכם, והם נערכו מסביב לעיר, אך קודם לצאתו של צה"ל דחה ראש הממשלה את הפצרותיהם של שרי המפד"ל ושל שרת החינוך להתיר כניסה של מתפללים יהודים למתחם קבר יוסף בשכם . שרון טען באוזניהם כי החזקת המתחם עלולה לעלות לצה"ל בקורבנות בנפש.

בימים האחרונים נמשכו נסיונות של יהודים להגיע לקבר יוסף, ורובם סוכלו בידי צה"ל והמשטרה. אתמול נעצרו לחקירה כשלושים מתיישבים וחסידי ברסלב שניסו להגיע לשם.
ועוד מסימני מבצע "חומת מגן": 16 כלי רכב גנובים נתפסו בשטחי הרש"פ ביממה האחרונה בפעילות יזומה של שוטרי תחנת בנימין בשיתוף עם כוחות צה"ל.
