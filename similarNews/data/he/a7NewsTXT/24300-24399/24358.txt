

250 מדענים ואנשי רוח צרפתיים קראו אתמול להקפיא את יחסי התרבות והמדע עם ישראל, וזאת, "עד אשר ישראל תפתח במו"מ רציני עם הפלשתינים, ותכבד את החלטות האו"ם".

בעצומה קראו המדענים ואנשי הרוח לצרפת ולמדינות אירופה "להטיל מורטוריום על יחסי התרבות והמדע עם ישראל, עד אשר תיישם את החלטות האו"ם ותפתח במו"מ לשלום עם הפלשתינים". "חרף הגינויים הבינלאומיים החריפים על מדיניות הדיכוי והאלימות נגד העם הפלשתיני, ממשלת ישראל נותרת אדישה לכל קריאה", נכתב בעצומה.

"למעשה, מוסדות תרבותיים ומדעיים רבים צרפתיים ואירופים, במיוחד אלה הזוכים למימון של האיחוד האירופי והקרן האירופית למדעים, מעניקים לישראל את אותו מעמד שזוכות לו מדינות אירופה, וזאת בכל הנוגע לקבלת חוזים וקרנות. ישראל זוכה למעמד מועדף שממנו לא נהנית אף מדינה אחרת במזרח התיכון", נאמר.

יצוין כי על עצומה זהה, הכתובה באנגלית, חתמו מאות אנשי רוח ומדענים בריטיים וממדינות נוספות, וביניהם מדענים ואנשי רוח מישראל.
