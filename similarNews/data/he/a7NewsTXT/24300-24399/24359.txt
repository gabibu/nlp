

משה פייגלין, חבר הפורום לשמירת ערכי הליכוד, אמר אתמול בתכנית "בוקר ב-7" כי לאחר שהופעלו לחצים ושהוגשה תביעה בבית הדין של הליכוד נקבע שנושא המדינה הפלשתינית יועלה בכנס של מרכז הליכוד באמצע חודש מאי.

לדבריו, למרות נסיונותיהם של אנשיו לכנס כינוס מרכז מיוחד לנושא זה, הדבר לא התאפשר, מאחר שבית הדין של התנועה קיבל את הטענות הטכניות של מנגנון הליכוד כי זה בלתי אפשרי לכנס את המרכז פעמיים. משום כך מדובר על כינוס אחד, באמצע מאי.

עם זאת ציין פייגלין כי פסיקת בית הדין גרמה לכך שהתאריך של כינוס המרכז הוא "תאריך מקודש", כלשונו ולא יהיה אפשר להתחמק מהחובה לקיים בו את הכינוס, או לדחות את הדיון. הישג נוסף, לדבריו, הוא שנקבע כי הנושא יועלה כנושא ראשון בסדר היום של הכינוס, ולא יהיה אפשר לדחות את הדיון בו לחצות הלילה. פייגלין הוסיף כי חברי פורום עורכי דין וחלק ממייסדי הליכוד, כגון אהרון מלצר וידידיה בארי, הם שיעלו ויציגו את הנושא.
