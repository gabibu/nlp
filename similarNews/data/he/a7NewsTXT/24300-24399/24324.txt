

במפקדת פיקוד צפון בצפת נערך בצהריים טקס חילופי אלוף פיקוד הצפון. בטקס מונה האלוף בני גנץ לאלוף פיקוד צפון. האלוף גנץ מחליף בתפקידו את האלוף גבי אשכנזי העתיד להתמנות בקרוב לסגן הרמטכ"ל.

בטקס נכחו הרמטכ"ל רב אלוף שאול מופז, מפקדים בכירים בפיקוד צפון, נציגי או"ם בדרום לבנון, נציגי הצבא האמריקני, משפחות שכולות, ראשי רשויות בצפון, משפחות החטופים בלבנון, בני משפחות האלוף הנכנס והאלוף היוצא.

בדברי הפרידה אמר האלוף גבי אשכנזי: "התקדרה לנו עננה בימים האחרונים בשמיים הכחולים של הצפון. לפי שעה היא חלפה, והדגש הוא לפי שעה. האתגר הזה נשאר גם לבני (גנץ). האתגר מצפון. אני חושב שאנחנו מוכנים אליו. אני מוסר לך פיקוד מנצח, פיקוד מקצועי, פיקוד שאני חושב שהוא מוכן לכל אתגר".

בדבריו אמר האלוף הנכנס, בני גנץ: "לצידה של תחושת הסיפוק על קבלת התפקיד, מלווה אותי ההבנה העמוקה בדבר האחריות הרבה והנכבדה הטמונה בתפקיד זה. אני מוקיר את האמון שניתן בי ומתחייב לעשות ולעמול על מנת לשאת באחריות זאת ולהיות ראוי לאמון זה. רבים מחברי מפקדי ופיקודי נותרו מאחור וזכרונם מלווה אותי ברגעי זכות ואחריות מרגשים של היום הזה".

הרמטכ"ל בירך את האלוף היוצא והאלוף הנכנס: "בתקופה שגבי פיקד על פיקוד הצפון, אני חושב שהדבר המשמעותי ביותר שקרה כאן היה עיצוב של מדיניות ביטחונית חדשה".

כתב עתי"ם מוסיף, כי מי שריגש את הנוכחים היה מפקד צבא דרום לבנון לשעבר, אנטואן לאחד, שהוזמן לטקס. הוא סיפר, כי שנתיים אחרי נסיגת צה"ל מלבנון ופירוק צבא דרום לבנון, עדיין אין מאפשרים לו להתאחד עם משפחתו בצרפת.
