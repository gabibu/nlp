

מאיר פרנקו שנרצח על חוף הים בסיני, בנסיבות בלתי ברורות, נאבק על חייו. כך עולה מהנתיחה שנערכה בגופתו במצרים, לפני שהועברה ע"י סגן הקונסול במצרים אלון דוד במסוף טאבה לישראל.

ממצאי הנתיחה בגופתו של פרנקו מצביעים על כך כי מת מדקירות סכין בצווארו. על הגופה נמצאו סימני אלימות רבים המעידים כי נאבק עם רוצחו.

כתבת עתי"ם מוסרת כי פרנקו, צייר בן 48, התאלמן לא מכבר מאשתו, הצלמת שוש קורמוש וירד לסיני כדי לנוח מכאבו. הוא הניח שני בנים, בני 17 ו-22.

חבריו של פרנקו סירבו לקבל את טענות השלטונות המצרים כאילו נפגע ומת בקטטת עבריינים. הם בטוחים כי הותקף ונרצח ממניעים לאומניים ואמרו, כי היה אדם ישר וחף ממעורבות עם גורמים פליליים כלשהם.
