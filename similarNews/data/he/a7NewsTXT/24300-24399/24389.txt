

יו"ר המפד"ל, השר אפי איתם, אמר בכינוס של חוג הפרופסורים לחוסן לאומי שנערך בתל אביב ביום ו' כי על ישראל להודיע לערביי יש"ע שממערב לירדן לא תוקם לעולם מדינה ריבונית נוספת. "החתיכה הקטנה שלנו אינה מסוגלת לשאת חלוקה נוספת, ועדיין לקיים שתי מדינות מרוצות. זה יביא לאובדנה של מדינת ישראל", אמר השר איתם.

השר איתם אמר כי לראשונה יש לימין אופק מדיני. זאת, כיוון שקונספציית השמאל קיבלה, לטענתו, הזדמנות לנסות את כוחה בפתרון של חלוקת ארץ ישראל לשתי מדינות - וכשלה.

השר איתם שטח את משנתו המדינית, באמרו כי לאחר מיגור הטרור וסילוק ההנהגה הפלשתינית הנוכחית מן שטחי יש"ע, יש ליצור "אוטונומיה פרוגרסיבית", לשלב הביניים, ואחר כך פתרון אזורי, "בו יקחו חלק מצרים וירדן".

השר איתם סבור, בניגוד לחבריו בממשלה, כי יש פתרון צבאי לטרור. תוצאות המבצע הצבאי מוכיחות לדעתו עמדה זו. "מה שמצאנו בערי יהודה ושומרון זהו צבא של טרור עם תשתית שהוכנה 10 שנים. רגע אחד לא התכוונה הרשות הפלשתינית לשלום וכל כוונותיה היו טרור. את זה צריך לחסל. ההישג האחד הברור של הממשלה הזו הוא ההוכחה, כי יש פתרון צבאי לטרור", אמר איתם.
