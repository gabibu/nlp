

שר הביטחון בנימין בן אליעזר אישר בניית בתי קבע בתל רומיידה בעיר חברון. במסגרת האישור יוחלפו חלק מהקרוואנים שנמצאים היום במקום. מלשכתו של שר הביטחון נמסר כי בעקבות ריבוי אירועי הירי לעבר ההתיישבות הישראלית בתל רומיידה החליט לאפשר את החלפתם של שבעה מהקרוואנים הקיימים במקום במבני קבע.

לפני שנה דחה בג"צ עתירה שהגישו ארגוני שמאל וארגונים ערביים בתביעה להפסיק את הבנייה. האישורים לתחילת הבנייה ניתנו כבר לפני חודשים אחדים, אולם בשל בעיות בירוקרטיות תתחיל הבנייה רק עכשיו.

אליעזר אפרסמון, תושב אדמות ישי, (תל רומיידה), אמר לערוץ 7 כי העובדה שבנייה בחברון הפכה לעניין חדשותי היא עניין מצער. "מה יותר טבעי", אומר אפרסמון, "מזה שיהודים בונים בארץ ישראל? איפה יבנו אם לא בחברון?" שאל אפרסמון, והוסיף: "זו העיר שגרו בה יהודים אלפי שנים, ואדמות ישי נקנו בידי יהודים". לדבריו, יהודים רבים מעוניינים לגור במקום, ותור גדול ממתין לכך שיהיה איפה לשכן אותם.

בתגובה להחלטת משרד הביטחון לבנות מבני קבע אמר דובר היישוב היהודי בחברון נועם ארנון כי הקרוואנים כבר מחוררים מרוב כדורים, וכי החלטה על הבנייה היא בבחינת "מעט מדי ומאוחר מדי".
