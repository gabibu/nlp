

שר הביטחון בנימין בן אליעזר אמר הבוקר כי מבצע "חומת מגן" מיצה את עצמו וכעת מטרתנו היא לצעוד במסלול המדיני. השר ציין כי המבצע הצבאי הצליח והנחית מכה קשה לתשתית אירגוני הטרור. "זהו המבצע הכי חשוב שביצענו. המכה שקיבלו המחבלים עצמם היא גדולה. גילינו תשתית תעשייתית, מעבדות, מטענים וחגורות נפץ".

בן אליעזר הודיע שצה"ל יצא ביום ראשון כמעט מכל חלקי רמאללה. כוחותינו יישארו בעיקר באזור בניין המימשל, שבו מסוגר ערפאת עם רוצחי רחבעם זאבי.

"אינני בטוח שתוך ארבעה חודשים לא נצטרך לחזור על המבצע, אם לא נשאל עצמנו כעת לאן אנו הולכים. לשם כך עלינו לצעוד הישר למסלול המדיני. הרשות הפלשתינית ספגה מכה קשה מאד והיא וודאי תתקשה להוציא לפועל פיגועים באותו קצב", אמר בן אליעזר.
