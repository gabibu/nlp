

רופאים בריטים הודיעו כי פיתחו טיפול יעיל למחלת הפרקינסון. הרופאים מבית החולים בבריסטון הודיעו כי הושלם הטיפול בחמישה חולים והתוצאות שהתקבלו - טובות.

במסגרת הטיפול, מטפטפים הרופאים תרופה הנקראת GDNF ישירות לחלקים הפגועים יותר במוח החולים. הרופאים תיארו את פעולת התרופה כ"תהליך שיקום".

רוג'ר נלסון, חולה שנטל חלק בניסוי, אמר כי למד לחייך שוב. "אני מדבר והולך טוב יותר, מחייך וגם צוחק שוב. אשתי הצחיקה אותי, ופרצתי בצחוק רועם- דבר שלא קרה לי שנים", אמר נלסון ל-BBC.

עם זאת אומרים הרופאים כי מוקדם לומר אם לטיפול תוצאות ארוכות טווח ואם ניתן יהיה לעשות בו שימוש נרחב בכל חולי הפרקינסון. "הטיפול פעל היטב בחמישה חולים. מדובר במספר קטן מדי כדי לדעת בוודאות האם מדובר בטיפול יעיל, אך התוצאות מבטיחות", אמר ד"ר ניק פאטל, נוירוכירורג שהשתתף בניסוי.
