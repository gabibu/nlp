

מ"מ ראש עיריית כרמיאל וראש מינהל הקליטה בעיר, רינה גרינברג, מתריעה מפני מציאות בה מדינת ישראל מזניחה עולים, ולעומת זאת כתות מסיונריות מנצלות את המצוקה לצורכי שכנוע אמוני.

"חלק מהעולים נתפסים לאותן עמותות של יהודים משיחיים מפני שהן מטפלות בהן. מה שפעם עשינו אנחנו, המדינה, למענם של העולים, עושות אותן עמותות"אומרת גרינברג. בארגון 'יד לאחים' קובעים כי הדברים מאוששים את הטענות שמשמיע ארגון הפעילים 'יד לאחים' במשך השנים האחרונות.

גרינברג מוסיפה ואומרת כי "בכרמיאל לבדה יש היום לפחות 500 משפחות המטופלות על-ידי אותן עמותות מיסיונריות".

יו"ר יד לאחים הרב שלום דב ליפשיץ הגיב על הדברים בחומרה רבה. "יש כאן האשמה חמורה שלא יוצאת מפי פעיל בשורות יד לאחים אלא מגורם מקצועי הבא במגע יומיומי עם העולים ואינו יכול להחשות עוד".

"כאילו לא די בכך שהמדינה מעלה ארצה המוני גויים", אמר יו"ר יד לאחים, "גם כשמדובר ביהודים שעולים ארצה, המדינה יוצרת וואקום גדול בכל הקשור לליווי העולים ולקליטתם. את הוואקום הזה יודעים המיסיונרים לנצל היטב ותעיד על כך עדותה הפרטנית והאותנטית של מ"מ ראש עיריית כרמיאל. התוצאה של הדברים היא שישראל תהפוך מרכז להתבוללות רח"ל".

בעקבות הדברים, פנה יו"ר 'יד לאחים' במכתבים דחופים לראש הממשלה, שר הקליטה ושר הרווחה בדרישה משולבת לפתוח בפעילות קליטה יהודית שתבלום את ההתפשטות המיסיונרית בקרב העלים היהודים.

(בתצלום: "סדר" פסח לדוגמא בניצוח אנשי המיסיון)
(ש)
