

יו"ר מועצה אזורית מטה בנימין, פנחס ולרשטיין: המאבק הפרלמנטרי הסתיים והוא עובר לרחוב. יו"ר מועצת יש"ע בנצי ליברמן: אקרא להפר צווי איסור כניסה לגוש קטיף "נהיה שם וננסה למנוע הגירוש".

יושב ראש מועצת מטה בנימין, פנחס ולרשטיין, אמר אמש לאחר שמליאת הכנסת דחתה את הצעת חוק משאל העם בקריאה ראשונה כי "אין שום יאוש וריפיון רוח. אנחנו מסיימים את המאבק הפרלמנטרי ומעבירים אותו לרחוב".

מועצת יש"ע סיימה את ההפגנה שנערכה אמש מול הכנסת מוקדם מהמתוכנן. ההפגנה נועדה להערך במשך 36 שעוד עד להיום בערב. ראש המועצה האזורית הר חברון ומראשי מועצת יש"ע צביקי בר-חי אמר: "אנחנו מניחים לחברי הכנסת שאכזבו אותנו", ופונים לפעילות ברחובות כדי להביא למשאל עם.

יו"ר מועצת יש"ע בנצי ליברמן אמר כי יקרא למתנגדי ההתנתקות להפר את צווי איסור הכניסה, שיוטלו על גוש קטיף "החוק של גירוש יהודים מאדמתם, באופן ובמתכונת שהועבר, אינו לגיטימי בעינינו ולכן אנחנו נהיה שם וננסה למנוע את הגירוש".

אחר הצהרים דחתה מליאה הכנסת את הצעת החוק למשאל עם ברוב של 72 מול 39 ו-3 נמנעים. ש"ס הצביעה נגד המשאל כהוראת הרב עובדיה יוסף מהבוקר, לאחר שהוברר כי לא יהיה רוב לחוק במליאה. חברי הכנסת של ש"ס יצאו את אולם המליאה בסבב ההצבעה הראשון על מנת לוודא את תוצאות ההצבעה, ועל פיה בחרו בסופו של דבר לתמוך או להתנגד. יהדות התורה נמנעה.

לקראת תום הדיון נשא המשנה לראש הממשלה השר שמעון פרס דברים בהם הבהיר כי מדינת ישראל ערוכה לבצע נסיגות שכן "סר מעליה עיקר האיום הבטחוני". חבר הכנסת יובל שטייניץ, יו"ר ועדת החוץ והבטחון, אמר כי ככל הנראה השר פרס חי במזרח תיכון שונה מזה שבו הוא עצמו חי. שטייניץ הזכיר לפרס ולראש הממשלה את האיומים האורבים לפיתחה של ישראל מכיוון דרום וצפון, וכן את האיום האיראני ממזרח. "אני מציע לראש הממשלה לבנות את מדיניות ישראל על פי המציאות הכואבת ולא על פי חזון המזרח התיכון החדש שאינו מתממש", אמר שטייניץ.

חבר הכנסת מיכאל איתן, יוזם הצעת חוק משאל עם, סיכם את הדיון תוך הבעת פליאה על מהלכיו של ראש הממשלה. איתן התייחס לקביעתו של המשנה לראש הממשלה לפיה מצדדי ההתנתקות מתנגדים למשאל ולעומת זאת מתנגדי ההתנתקות תומכים במשאל, וסיפר כי כשהעלה את הצעתו אמר לו ראש הממשלה כי הוא עצמו יבחן אותה בחיוב, זאת למרות תמיכתו המובנת בהתנתקות.

בשעות הבוקר פנו מתנגדי ההתנתקות לחבר הכנסת איתן וביקשו ממנו למשוך את הצעת החוק. זאת לאחר שהוברר כי אפסו הסיכויים שיעבור. מתנגדי ההתנתקות ביקשו למנוע מה שהוגדר כביזיון, אולם חבר הכנסת איתן לא קיבל את הבקשה. איתן אמר כי הוא מעוניין שהציבור בישראל יידע מיהם חברי הכנסת המונעים משאל עם ובסוגייה כה חשובה.

יצויין כי למרות החשש, בחר ראש הממשלה שלא להכריז על ההצבעה כהצבעת אמון בו.

ח"כ צבי הנדל אמר בתגובה לדחיית המשאל: "בושה למדינה שהאדם העומד בראש ממשלתה הוא מוג לב המפחד לקבל את הכרעת העם קונה קולות בשיטות של דיקטטורה והפחדה. שרון אולי הצליח לקבור את משאל העם אבל אין לי ספק שבסופו של דבר האמת תנצח וההתנתקות תיקבר".

ח"כ אורי אריאל אמר כי " שרון הצליח לקבור את חוק משאל העם בעזרת שוחד ושלמונים. הוא לא יצליח לקבור את המאבק לדמוקרטיה וביטוי של רצון העם".

ח"כ אפי איתם אמר כי "הכנסת הצביעה היום נגד הדמוקרטיה ונגד רצון העם. מאות אלפי האזרחים שנמנעה מהם הזכות להצביע משאל יצביעו ברגליים בגוש קטיף ויוכיחו כי רוב העם נגד ההתנתקות".
(ר)
