

אדם החשוד כפרובוקטור משטרתי, ביקש להשתלב בפעילות מועצת יש"ע לקראת ההפגנה המתקיימת היום ליד הכנסת. במסגרת "התנדבותו" זו ניסה לשכנע פעילי ימין לרכוש רימוני יד לשימוש בעת ההפגנה.

את ההצעה העביר ה"מתנדב" בחשאי במהלך הימים שקדמו לפורים. "אולי אתם צריכים רימונים לצורך המאבק? אני יכול למכור לכם רימונים", אמר לאחד מפעילי ההפגנה.

מיד כשנודע דבר הצעותיו של הצעיר החל במועצת יש"ע מעקב אחריו ואחרי פעילותו. כתבנו שמעון כהן מדווח כי הבדיקה העלתה חשש כבד שהצעיר פועל מטעם אחת מזרועות הבטחון כפרובוקטור, שכל מגמת "התנדבותו" היא לרכז אליו פעילי ימין, להסית אותם לפעילות נגד החוק ובכך להביא למעצרם.

לפעילות ההכנה להפגנת הימין הקרובה הגיע הצעיר מתוך שורותיה של ישיבת 'עטרת כהנים' שבעיר העתיקה בירושלים.

משהוברר החשד הגישו ראשי יש"ע תלונה במשטרה. המשטרה ארבה לצעיר ועצרה אותו.

במכתב, אותו פרסם בישובי יש"ע, פרס יושב ראש מועצת יש"ע, בנצי ליברמן, את פרטיו הכלליים של האירוע והטיפול לו זכה, היינו התלונה במשטרה לאחר בדיקת המועצה, והנחיית בית המשפט. כך גם המליץ ליברמן לכל אזרח הנתקל בתופעות של פרובוקציות להגיש תלונה במשטרה.

את מכתבו חותם ליברמן בבקשה מכוחות הבטחון ש"לא לשתול פרובוקטורים כמו אבישי רביב".
(ש)
