

המשטרה דחתה את בקשת מועצת יש"ע לסגור 300 מטר כביש בסמוך לכנסת למשך 36 שעות, לצורך ההפגנה הגדולה היום. המועצה עתרה לבג"ץ. העתירה נדחתה ועל ההפגנה הוטלו מיגבלות.

על פי ההחלטה ייסגר הכביש רק למשך שעות העצרת הגדולה הערב. בשאר הזמן, יסתפקו המפגינים בעמידה על מדרכות, בהן אמורים להיות מוצבים גם אוהלים, במות, שירותים שונים ועוד.

דוברת מועצת יש"ע אמילי עמרוסי אמרה ליומן ערוץ 7 כי בג"ץ ממשיך את הקו הדורסני של השתקת מחאת הימין. עמרוסי מעריכה כי בשעות שמחוץ לעצרת יקטן מספר הנוכחים, ויישארו בעיקר צעירים ובחורי ישיבות.

ביחס להכרזתו של שר הפנים על ניכוי משכורות לעובדים שישתתפו בהפגנה, אמרה: "שר הפנים פתח עלינו במתקפה. כל יום פרובוקציה חדשה. הוא לא אמר זאת לגבי עובדי ההסתדרות שהשביתות שלהם פוגעות יותר וארוכות יותר. הוא לא אומר זאת למפגינים דרוזים וערבים. זה נועד לעשות כותרות ואנו לא מתרגשים מהפרובוקציות שלו. עובדי המועצות ינהגו לפי צו מצפונם. מה הוא יעשה כשעשרות אלפי עובדי מדינה ייעדרו בחודשי הקיץ מעבודתם כשיתגייסו למאבק בפינוי? זו התחושה שאנשים מששדרים מהשטח שכך יעשו".

עמרוסי אומרת עוד כי ההפגנה תהיה נטולת גימיקים, ויהיו בה שיעורי תורה, נאומי פוליטיקאים ואישי ציבור, בשעות הלילה צפויים להופיע אמנים בהתנדבות. "ותחושה של לחץ ציבורי, זעקה דמוקרטית לחזור להכרעת העם. זה הצליח בקייב ובביירות וגם כאן אנו מסוגלים אם לא להפיל את הממשלה אז לחזור אל העם. אנו משוכנעים לאחר הערכות אסטרטגיות ריאליות שההפגנה תשפיע על הח"כים. יש מתנדנדים שיראו אותנו, הבמה תהיה ממש בכניסה לכנסת, ידברו על זה בתקשורת, המונים ברחובות, יצרו תחושת לחץ ציבורי מאסיבי שמדברת מאוד לח"כים".

באשר להגבלת הסיקור תקשורתי של פעולות העקירה אומרת, עמרוסי כי מדובר בהחלטה מקוממת המעידה שיש לממשל משהו להסתיר. "עצם הפיקוח על כניסת עיתונאים ועל מה לצלם מעיד שכנראה יתבצעו שם פשעים כמו אלימות ברוטלית, הפעלת מניפולציות רגשיות של הפרדת ילדים מהורים כדי לגרום להורים לצאת מהבתים ועוד. אנו יודעים על דברים כאלה שמתוכננים. לממשל יש אינטרס שדברים כאלה לא יופיעו לאנשים בסלון. האמירה כאילו לא רוצים להלהיט את הרוחות בכך היא אומללה, הרי כל סיקור של תאונת דרכים יכול לגרום ליאוש. במדינה דמוקרטית המשטר צריך להיות פתוח וגם העיתונאים צריכים ללחום כדי להביא מידע לציבור. אני לא בטוחה עד כמה העיתונאים יילחמו בכל מחיר לשם כך. היום העיתונות מגויסת לחלוטין לערכי רה"מ ולא לערכי העיתונות. אנו ניערך לחלק מצלמות וידאו לתושבים ולתומכים שיגיעו מבחוץ, היום פשוט מאוד להוציא תמונות מהשטח, אפילו דרך מכשיר סלולרי מהדור השלישי שיש בו מצלמה. תוך שניות התמונות מגיעות למערכת החדשות, השאלה מה יעשו איתן שם. האם ישדרו או יקטינו ראש, יאמרו שאין עניין לציבור. בוקי נאה בידיעות אחרונות אמר שלא יעניין את הציבור לראות שוב ושוב אותן תמונות, זו אמירה אומללה. לעיתונאי יש חובה לספר את הסיפור. ראינו סיקור פשטני ורדוד במאחזים, בלי לשים לב לרגשות ולאלימות בלתי סבירה כלפי המפגינים. אני מצפה שעיתונאים יתפכחו ויבינו את תפקידם האמיתי".
