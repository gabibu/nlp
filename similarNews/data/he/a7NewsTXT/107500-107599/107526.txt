

שר האוצר, בנימין נתניהו, חתם על תקנות החברות הממשלתיות, ובהן כללים בדבר העסקת קרובי משפחה ותקנות החברות הממשלתיות וכללים בדבר אופן בחירת פקידים בכירים.

מדובר בתקנות שהוצעו על-ידי רשות החברות הממשלתיות והאוסרות העדפה של קרובי משפחה ומחייבות את כל החברות הממשלתיות והחברות הבנות ממשלתיות.

על פי תיקון חוק החברות הממשלתיות על דירקטוריון חברה ממשלתית לקבוע, בכפוף לכללים שיקבע שר האוצר לפי הצעת הרשות, את אופן בחירת העובדים הבכירים ואת תנאי כשירותם, וכן לקבוע את אופן בחירת שאר עובדי החברה ותנאי כשירותם.

רשות החברות הממשלתיות יזמה את תקנות קרובי משפחה בעקבות דוח מבקר המדינה מיולי 2003, העוסק בסדרי קבלת עובדים לחברות אל-על וחברת החשמל. מבקר המדינה מצא, כי משרות בחברות אלה אינן מוצעות באופן שוויוני למועמדים בכוח במשק, ונפגעת יכולתן של החברות לבחור את המועמדים הטובים ביותר לאייושן.

בעקבות ממצאי המבקר ביקש שר האוצר נתניהו לקבוע כללים שבכפוף להם יקבע דירקטוריון חברה ממשלתית את אופן בחירת עובדי החברה ותנאי כשירותם כך שתימנע, בין השאר תופעת העסקת קרובי משפחה בחברות הממשלתיות, כפי שתואר בדו"ח האמור.

התקנות החדשות קובעות שחברה ממשלתית לא תוכל לקבל אדם לעבודה אם עובד באותה חברה הוא קרוב משפחה שלו, המועסק בתפקיד בכיר בחברה או בתפקיד המדורג באחת מששת דרגות השכר הגבוהות בחברה; או אם בחברה עובד קרוב משפחה שלו והתפקיד המוצע לעובד החדש הוא תפקיד בכיר או תפקיד המדורג באחת מששת דרגות השכר הגבוהות בחברה. החריג לכלל קובע, כי ניתן להעסיק אדם כאמור אך ורק אם החברה קיימה הליך מיון פומבי, שוויוני ותחרותי, וקרוב המשפחה נמצא כמועמד המתאים ביותר למשרה, באישור מנכ"ל החברה והיועץ המשפטי לחברה בדבר תקינות ההליך ודיווח לדירקטוריון.

יצויין כי קיים סעיף בחוק החברות הממשלתיות שם נקבע, כי חובה על דירקטוריון החברה הממשלתית לאשר על פי המלצת המנהל הכללי את מינויים של הפקידים הבכירים בהתאם לתקן.

במשרד האוצר מבהירים כי הפקידים הבכירים אליהם מתייחס החוק המנהל הכללי, המשנה והסגנים למנהל הכללי, מנהלי האגפים, מנהל ענייני הכספים, המבקר הפנימי, מזכיר החברה ונושאי תפקידים אחרים שקבעו לעניין זה השרים לאחר התייעצות עם הרשות.

התקנות החדשות יחייבו את דירקטוריון החברה הממשלתית לקבוע נוהל בדבר תנאי הכשירות ואופן הבחירה של פקידים בכירים בחברה. בנוהל ייקבעו הוראות בדבר תנאי הכשירות הנדרשים מכל פקיד בכיר לרבות: דרישות השכלה רלוונטית, היקף הניסיון המקצועי, כישורים מקצועיים ועסקיים, ראיון אישי ומבחני התאמה וכל דרישה נוספת הרלוונטית לתפקיד. כמו כן ייקבע בנוהל אופן בחירת הפקידים הבכירים ובכלל זה: הגדרת הגוף המופקד על ניהול כלל שלבי הליך הבחירה, איתור המועמדים הפוטנציאליים ומיון המועמדים הפוטנציאליים והגדרת קריטריונים קבועים מראש.

לאחר בחירת המועמד, יביא המנכ"ל את המינוי לאישור הדירקטוריון אשר יבחן את: תקינות הליך האיתור, קיומם של קריטריונים קבועים מראש, נימוקים למיון ולבחירה הסופית ואת חוק שיווי זכויות האישה.

שר האוצר אומר כי "התקנות הן חלק מהמאמץ הכולל להחדרת ערכים של תחרות ויעילות לחברות הממשלתיות. ניהולן התקין של החברות הממשלתיות יגביר את תפוקתן למשק וישפר את השרות שהן מספקות לאזרחים".
(ש)
