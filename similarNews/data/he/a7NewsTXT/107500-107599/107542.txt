

יו"ר התאחדות הסטודנטים הארצי הודיע כי מאבק הסטודנטים הוכתר בנצחון והוא הסתיים. זאת בניגוד לדבריו מאמש, כי למרות הסכם שרון לפיד, המאבק יימשך. ארגון הסטודנטים באוניברסיטת ת"א הודיע כי המאבק נמשך.

יו"ר התאחדות הסטודנטים הארצית אסף שגב הודיע על סיום מאבק הסטודנטים שהוכתר לדבריו בנצחון. בהודעה מטעם מטה המאבק נאמר "הוכחנו את כוחנו. איש לא יוריד את ציבור הסטודנטים על ברכיו במדינת ישראל. לרגע לא נתנו לאף אחד לבלבל אותנו".

ביום א' הושג הסכם בין רה"מ שרון ליו"ר מפלגת שינוי יוסף לפיד לפיו יועברו מתקציב המדינה 315 מיליון שקלים לאוניברסיטאות.

בתגובה לכך פרסמו הסטודנטים הודעה כי גם ההסכמה בין לפיד ושרון אינה מובילה להפסקת המאבק. לדבריהם לא ברור כמה מ-700 מיליון השקלים יופנו להשכלה גבוהה, מה גם שמדובר בפתרון לשנה אחת ולכן המאבק ימשך. שגב, אמר שהוא מברך את לפיד שהוכיח שהסטודנטים באמת חשובים לו יותר מבחורי הישיבות" אך הוסיף כי "מדובר בפתרון לשנה אחת בלבד, ולכן יימשכו ההפגנות, השביתות ושאר פעולות המחאה".

אתמול, כאמור, הודיע שגב שהמאבק הסתיים בנצחון. עם זאת החלטה זו אינה נחלת ארגוני הסטודנטים כולם. ארגון הסטודנטים של אוניברסיטת תל אביב הודיע כי הוא ימשיך במאבק משום שכאמור ההסכם נותן פתרון לטווח קצר. יו"ר האגודה של אוניברסיטת ת"א יפתח עצמון, אמר כי "המאבק הזה יותר חזק מההצהרות של יו"ר התאחדות הסטודנטים. המאבק הזה הוא מאבק חברתי של הסגל הבכיר, הסגל הזוטר, סטודנטים ואזרחים מכל הארץ", אמר.

עצמון הוסיף כי הם ימשיכו להאבק במטרה לשכנע את הגורמים כי מדובר בפתרון לטווח קצר בלבד אך כזה שאינו פותר את מצוקתה של ההשכלה הגבוהה "בהווה ובעתיד".

בחלק מהמכללות ובאוניברסיטאות השביתו חברי ארגון הסגל האקדמי הבכיר וחברי וועד המרצים הארצי את הלימודים. (ר)
