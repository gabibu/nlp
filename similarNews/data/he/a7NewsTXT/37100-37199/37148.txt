

"מבשלים לנו דברים חדשים כי השב"כ לא השתנה. הם רוצים לשים אותנו על המוקד ולהפעיל נגדנו את כל מה שהיה ואחר כך לשפד אתכם ואותי". כך הזהיר השדרן אדיר זיק בתכניתו "זיקוקים של אדיר זיק" ביום שישי האחרון. זיק מתריע מפני פרובוקציות חדשות של השב"כ. לדבריו, פרובוקציות אלו נועדו לפגוע בפעילותו הלגיטימית של הציבור הימני ביש"ע ולהשחיר את פני הימין בפני ציבור הבוחרים לקראת הבחירות.

זיק ציין כי פעילותם והתבטאויותיהם של השמאל, התקשורת והשב"כ בשבוע האחרון מזכירים את התקופה שלפני רצח רבין בקיץ 95' שבה עסקו כל אותם גורמים בנסיון להסית את הציבור נגד המתיישבים על ידי יצירת פרובוקציות כמו זו של סוכן השב"כ אבישי רביב, אביה ומפיצה של התמונה שבה הוצג יצחק רבין במדי אס.אס. את התמונה הפיץ רביב כביכול בשם הימין. עשו על הימין עליהום בעיתונות, מזכיר זיק ומוסיף כי באותם ימים הוא הזהיר את הציבור מפני פרובוקציה שנועדה להכפיש את הימין ואת ציבור המתיישבים.

שב"כ, שמאל ותקשורת מעצימים את השנאה

השבוע, אומר זיק החלו אותם גורמים ליצור שוב את אותה אווירה של הסתה נגד ההתיישבות והמתיישבים כשהם מתמקדים הפעם בנוער הגבעות המתואר על ידם כמסוכן וכאלים. אחד מהמאמרים שפורסם השבוע במעריב אומר זיק ממחיש היטב את המגמה של המשולש שב"כ, שמאל ותקשורת להעצים את השנאה כלפי המתיישבים. מדובר במאמר שפורסם במעריב ב-21.10 ובו דווח כי "שר הבטחון עודכן אתמול כי קיים חשש שגורמים מקרב הימין הקיצוני ינסו להתנקש בחייו כתגובה על פעילותו בסוגית המאחזים".

בהמשך הידיעה, אומר זיק, נכתב: "לבן אליעזר נמסר כי ביומיים האחרונים התקבלו התראות חדשות על כך שקיצונים יהודים עלולים לנסות לפגוע בו. לנוכח זאת הוחלט לתגבר את אבטחתו. החלטה התקבלה לאור מספר שיחות טלפוניות ואיומים שהתקבלו בימים האחרונים בביתו ולשכתו של בן אליעזר במשרד הבטחון.

לבן אליעזר נאמר כי מדובר על חשדות מבוססים וכי תגבור האבטחה מתחייב לאור האירועים האלימים שהיו בחוות גלעד שלשום והביקורת הקשה שהוטחה בו סביב הפעלת הכוחות בשבת. ההערכה היא שהמוטיבציה לפגוע בשר הבטחון עלולה לגבור גם לאור הצהרותיו אתמול כי ימשיך לפעול לפינוי המאחזים הבלתי חוקיים. על סמך המידע הוחלט לנקוט בזהירות מירבית בכל הקשור לפעילותו של השר בתקופה הקרובה. בן אליעזר התבקש לנקוט זהירות מירבית בתנועותיו. ונמסר לו כי לאור המידע והערכות המצב תתוגבר האבטחה במשרדו, בביתו ובמהלך האירועים הפומביים המתקיימים בהשתתפותו".

בסוף הכתבה אומר זיק בן אליעזר מסכם במילים אלו "מה שראיתי היום הכניס לי מחשבות קשות על קיומנו כאן. ממש סכנה לקיום המדינה".

כמו אז גם היום, אומר זיק, מפנים את האצבע המאשימה בסכנה לקיום המדינה כלפי נוער הגבעות ההתיישבות והמתיישבים אך לא כלפי ערפאת שאחראי לרציחתם של מאות ישראלים במשך שנתיים.

זיק הביא בתכניתו גם את מכתבו של אל"מ במיל' משה לשם העומד בראש תנועת "שנית גמלא לא תפול". לשם כותב לשר הבטחון כי הוא מסכים עם דברי פרס שדבר עדיין לא נלמד:
"שמעון פרס, אדריכל פשע אוסלו אמר: 'שבע שנים לרצח רבין, יש מי שלא למדו דבר...'

ואני מסכים איתו רק מרחיב את יריעת הזמן. תשע שנים חלפו מאז חתמה ממשלת רבין-פרס על הסכם אסון אוסלו ואנחנו לא למדנו דבר...

ממשלת ישראל ושר ביטחון כושל כמו פואד, עוסקת בעקירת יהודים מחוות גלעד, תוך כדי מתן הקלות לערבים, הסרת עוצר מעל ערי השומרון, ג'נין, טול כרם וקלקיליה ופרסום רבתי של תכנית 'יהודה תחילה' ואנחנו בתמורה מקבלים את הטבח בצומת כרכור. 14 נרצחים ועשרות פצועים.

שוב נשמע קולה של התקשורת העוינת, שדשה בהנאה מרובה במראות צעירים שנזרקים בכוח מגגות קרוונים, עכשיו כשעוד דם הנרצחים לא יבש בצומת כרכור אומר לנו עיתונאי בכיר, נחום ברנע, 'לפעמים אין ברירה אלא לעמוד מול המוות ולנשוך שפתיים. היצר קורא להגיב, לנקום, להרתיע, להעביר את נטל הכאב אל הצד השני. אבל השכל אומר זה לא הזמן'. (ידיעות אחרונות, 22 אוקטובר 2002 )".

אל"מ במיל' לשם מזהיר מפני מתקפה דמונית של התקשורת

אדיר זיק ציין כי גם לשם מזהיר, "כולנו עדים בימים אלה למתקפה דמונית של התקשורת וכל הפוליטיקאים מהשמאל הקיצוני על מתיישבי יש"ע 'נוער הגבעות' זהו הכינוי החדש, וקושרים לנוער הציוני שנאחז באדמת ישראל 'כותרות' של מטורפים אלימים שעלולים לרצוח חיילים או שוטרים, ובפנים חמורות מצטטים לנו 'מקורות ביטחוניים' עלומי שם כי: 'יש ידיעות רבות כי נוער הגבעות מסוגל לבצע כל פשע אפשרי' ומפנים את תשומת לב הציבור היהודי, היישר אל רצח רבין. ומראים לנו את מראות כיכר ציון ואת תמונת רבין במדי ס.ס. ולא משנה בכלל שהוכח כבר מזמן שהייתה זו יצירתו של אבישי רביב, הפרובוקטור של השב"כ, ולא מעשי ידי המפגינים, אבל מי זוכר? מי בכלל למד משהו מתקופת הדמוניזציה של המתנחלים והצגתם כאויבי השלום ?", שואל לשם.

לשם ממשיך כי "כך גם מנסים להכין פרובוקציות חדשות בימים אלה. מזהירים את הציבור מ"נוער הגבעות" כי הם מסוגלים לפגוע ביהודים, ואני מזהיר את כולנו, היזהרו מאפשרות של חדירת גורמי שמאל קיצוני בשרות אלה שרוצים לעקרנו, הם מסוגלים במסווה של 'נוער הגבעות' המושמץ לבצע את הנורא מכל, אפילו לפגוע בחייל. אז מישהו למד דבר?".

"יש לפנות", אומר לשם, "לכל הפוליטיקאים במחנה הלאומי גם כן להתלכד סביב מאבק צודק זה, פקודה לעקירת ישובים ויהודים מאדמתם היא בלתי חוקית בעליל לכן צריך לחזק את דברי הרב זלמן מלמד ולא לצאת נגדו, כפי שעשו פוליטיקאים אחדים. אמרו להם 'אל תפחדו מתקשורת עוינת שמנסה להסביר לכם כי מי שתומך בהתיישבות פועל ללא שכל' ".

עוד מוסיף לשם קריאה: "לראש הממשלה צריך לקרוא ולומר במבול של פקסים במשמרות מחאה או בהפגנות. עצור את הפעולות האלה נגד יהודים. הלחם בטרור הערבי, בדרך של חיזוק ההתיישבות ולא עקירתה. ואת פושעי אוסלו יש להעמיד לדין!"

זיק אף קרא בתכניתו קטעים ממכתבו של בועז העצני מקרית ארבע לראש השב"כ אבי דיכטר.תוכנו המלאמובא לראשונה באתר ערוץ 7.

העצני כותב לראש השב"כ אבי דיכטר: "בימים אלה החליף מסע ההכפשה הילוך. כעת מטופטף לנו שוב ושוב על חשש מרציחת חיילים בידי מתנחלים בני בליעל במהלך פינוי מאחז. ואני שואל האם כל זה מקרי. האם כל זה פרי השנאה החולנית הרגילה של השמאל והעתונות נגד המתנחלים או אולי יתכן שתפקידו של קמפיין זה הוא בניה והכנה של דעת הקהל לקראת מזימה קונספירטיבית חדשה כמו רצח רבין?", שואל העצני וממשיך "לאור זה אני חושש שמישהו זומם בימים אלה להפוך את המצב בצעד אחד מכריע. אם נקיש על צורתה ומגמתה של מזימה זו מכיוונו ואופיו של קמפיין ההכפשה אזי ניתן לתאר תסריט שבמסגרתו יירצח חייל תוך כדי פינוי מאחז וזה יבויים כאילו נעשה בידי מישהו מנוער הגבעות. האם אכן נשתל סוכן שזוהי מטרתו, בקרב תושבי מאחז. או שמא תוכנת תמהוני כלשהו לצורך ביצוע המלאכה המחרידה".
