

רס"ן במילואים תמיר מסד, בן 41 מקיבוץ כפר-מסריק, וסגן מתן זגרון, בן 22 מאיתמר נהרגו בפיגוע הבוקר בתחנת הדלק בכניסה לאריאל. שמו של הנגד שנהרג לא פורסם.

כתבנו קובי פינקלר מוסר כי שלשה ישראלים נרצחו ושמונה עשר נפצעו בפיצוץ של מחבל מתאבד בתחנת דלק בכניסה לעיר אריאל. שלשה מהנפגעים פצועים באורח קשה, והיתר באורח בינוני וקל. המחבל מוחמד קסיד מבוקש בן 19 משכם יצא לאריאל לאחר שצה"ל הסיר הבוקר את העוצר מעל העיר. גדודי אל אקצא של הפתח' נטלו אחריות לפיגוע.

כתבנו קובי פינקלר דיווח כי סמוך לשעה 11:45 הגיע מחבל מתאבד שנשא על גופו מטען בן 5 עד 10 ק"ג חומר נפץ אל תחנת הדלק "סונול" בכניסה לעיר מול מלון אשל השומרון שבו היה פיגוע לפני כשנה. התחנה משמשת בימי ראשון כנקודת מפגש לחיילים החוזרים ליחידותיהם. המחבל נכנס דרך השער הדרומי שהיה סגור מאז הפיגוע במלון ונפתח ביום שישי האחרון. חלק מהחיילים במקום הבחינו בו והבינו כי מדוברבמחבל הם ניסו להשתלט עליו ואחד החיילים אף ירה לעברו אולם המחבל הצליח לפוצץ את עצמו.

הפצועים פונו לבתי החולים שיבא וביילינסון . דובר מד"א ירוחם מנדולה מסר כי למקום הוזעקו עשרות אמבולנסים וצוותי נט"ן . כתבנו קובי פינקלר דיווח כי לזירת האירוע הוזנקו גם שני מסוקים כדי לסייע בפינוי הפצועים.

מספרי החירום בבתי החולים הם:

בי'ח בילינסון : 1255134

בי'ח שיבא תל השומר: 1255131

ראש עירית אריאל רון נחמן דיווח ברשת ב' של קול ישראל על פרטי האירוע. במהלך הדיווח התפרץ נחמן על מגישת התוכנית כרמית גיא כאשר ביקש למחות על העלאת סוגיית ההקצבות העודפות לישובי יש"ע כטענת אנשי מפלגת העבודה אל ראש סדר היום במנותק מההוויה לה חשופים תושבי יש"ע וטען כי העלות הגבוהה אם יש כזו מקורה בעלויות המיגון.

רון נחמן: "כל היום בתוכניות שלכם אתם מדברים על כמה הטבות יש ליש"ע"

כרמית גיא: "זה לא הזמן"

נחמן: " את אל תסתמי לי את הפה... אף אחד לא יסתום לי את הפה... תתבייש לך פואד"

עוד אמר נחמן כי לאחר הפיגוע הקודם שהיה באריאל שאירע לפני מספר חודשים הזהיר את שר הבטחון שפיגוע מעין זה צפוי בשנית ואף ביקש מימון לגידור כדי שמחבלים לא יוכלו להיכנס לאריאל מכיון כביש חוצה שומרון.

ראש הממשלה אריאל שרון הגיב על הפיגוע בישיבת הממשלה תוך שהוא מתיחס לפרישה הצפויה של מפלגת העבודה: "הפיגוע הזה ממחיש מדוע אין מקום לעורר משבר מלאכותי כאשר האתגרים מחייבים התיצבות וחיזוק הממשלה... אני מצפה שאחרי הפיגוע הזה שרי העבודה ינהגו באחריות"

מועצת יש"ע הביעה תקווה כי "פיגוע הדמים באריאל ישים קץ למסע ההסתה וההשתלחות חסרת הרסן של מפלגת העבודה והשר בן אליעזר ניהלו בשבועות האחרונים נגד המתנחלים וההתנחלויות. כולנו מצווים בעת הזאת להפגין אחדות ואחריות מול הטרור הערבי" לשון הודעת מועצת יש"ע.

יו"ר סיעת המפד"ל ח"כ שאול יהלום אומר כי "הפיגוע מוכיח את חוסר אחריותם של מפלגת העבודה שרוצה לקצץ בתקציב הבטחון של תושבי יהודה שומרון ועזה הנתונים לאיום טרוריסטי יומיומי ומתמשך".

ח"כ מיכאל קליינר מחירות תוקף את מפלגת העבודה ואומר כי "ארגוני הטרור ומפלגת העבודה עשו יד אחת לפגיעה בהתישבות היהודית ביש'ע. לדבריו, מפלגת העבודה מנסה לזרוע מלחמת אחים לצורכי בחירות. "פואד שיסה את חיילי צה"ל במתנחלים ועכשיו הוא מנסה לשסות בהם את תושבי עיירות הפיתוח. הציבור מבין כי שרי מפלגת העבודה מנותקים מהעם, פועלים ממניעים פוליטיים ומעדיפים את טובת מפלגת העבודה על חשבון טובת המדינה".
