

ראש הממשלה אריאל שרון אמר בישיבת הממשלה כי מי שלא יצביע בעד התקציב לא יוכל להיות חבר בממשלה. שרון התייחס לדרישת "העבודה" לקצץ 700 מליון שקלים בתקציבים המועברים לטענתם לישובי יש"ע ואם לא, יצביעו נגד התקציב. ראש הממשלה ושר האוצר יפגשו עם נציגי "העבודה" כדי לדון בדרישותיהם.

מרכז מפלגת העבודה החליט הערב להורות לסיעה בכנסת להצביע נגד תקציב המדינה 2003 בקריאה הראשונה, אם לא ימולאו דרישות המפלגה במו"מ מול משרד האוצר וראש הממשלה.

כתב עתי"ם מוסר, כי הרגע הדרמטי בישיבת המרכז היה כאשר המתמודד על ראשות המפלגה עמרם מצנע קרא ליו"ר המפלגה בנימין בן אליעזר להתפטר מתפקידו.

"מפלגת העבודה נגררת אחרי הליכוד ואתה, פואד, מוביל את המפלגה מכשלון לכשלון. נכשלת. ולכן אני קורא לך, פואד בן אליעזר, להתפטר מראשות מפלגת העבודה", אמר מצנע. הוא הדגיש, כי חברי המפלגה יודעים את האמת, שכדי שמפלגת העבודה תהיה חזקה ותציב אלטרנטיבה יש להחליף את הנהגתה, כדי שניתן יהיה להוביל לנצחון.

אוהדיו של מצנע, עשרות בני נוער שהתמקמו בירכתי האולם, קראו אז לבן אליעזר בקולי קולות "תתפטר, תתפטר". בסיום נאומו של מצנע מיהרו האוהדים הצעירים לעזוב את האולם אך היו רעשניים מאוד לאורך כל הדיון.

מצנע שב ותקף את "תרבות החארטה", כלשונו, של שר הבטחון בן אליעזר, שמפנה כביכול התנחלויות שמתיישביהן חוזרים למקומם מיד אחר כך. לדעת מצנע, תרבות החארטה אופיינית גם להתנהלות המפלגה בנושא תקציב המדינה. מצנע הדגיש, כי בן אליעזר ושותפיו במפלגת העבודה בממשלת האחדות שותפים למדיניותה הרעה של הממשלה מבחינה כלכלית.

מצנע, שקרא לשרי מפלגת העבודה לפרוש מהממשלה, הפציר ביחד עם זאת בחבריו להמשיך את המו"מ עם שר האוצר כדי שבכל זאת ניתן יהיה לתמוך בתקציב מחוץ לממשלה. "אי אישורו של התקציב גרוע מאישור תקציב גרוע", הדגיש ראש עיריית חיפה.

בנימין בן אליעזר שנאם לפניו הכריז קבל עם ועדה: "הודעתי לראש הממשלה ולשר האוצר, שאם לא יתקיימו התנאים נצביע נגד תקציב המדינה". בן אליעזר התייחס לדבריו של שרון בישיבת הממשלה בבוקר, כאילו על מפלגת העבודה לגלות אחריות ואחדות בנושא התקציב.

"אף אחד שלא יטיף לי על אחדות ואחריות", אמר בן אליעזר. "איזו מן אחדות זו, שמביאים לסף רעב משפחות חד הוריות", הוסיף. "אנו דורשים את הפסקת האפליה לטובת השטחים".

חיים רמון דיבר בנאומו על דברי שרון בנושא האחריות והאחדות, באמרו כי "אין אחדות בלי שותפות". רמון מתח ביקורת על שרון ושלח עקיצה לעבר בן אליעזר, כשאמר שמאז הקמת המדינה לא קרה שתקציב הבטחון גובש ללא השתתפות שר הבטחון בהחלטות.

כתב עתי"ם מוסיף כי גם השר אפרים סנה, שפעם תמך בהישארות ממשלת האחדות, שינה דעתו וקרא מעל בימת המרכז: "בעוד 72 שעות תגיע השותפות שלנו בממשלת האחדות לסיומה". גם ח"כ בייגה שוחט קרא לחבריו לפרוש מהממשלה.

העיתון "ידיעות אחרונות" מדווח כי כי בן אליעזר אמר אמש למקורביו: "עוד מעט אהיה מחוץ לממשלה, ואז ניתן יהיה לתפוש אותי בקלות".

מי שלא יצביע בעד התקציב לא יוכל להיות חבר בממשלה

בפתיחת ישיבת הממשלה הבוקר התייחס שרון לאיומי מפלגת העבודה ואמר: "לא אסבול משחקים או תרגילים פוליטיים... על כולם להצביע בעד התקציב זה ענין של מנהל תקין ונורמות שלטוניות" שרון דיבר בשבח מפלגת האחדות אך הוסיף כי "אחדות ללא אחריות היא ריקה מתוכן" שרון הדגיש כי "מי שלא ינהג באחריות לא יהיה כאן".

ראש הממשלה אמר כי התקציב לא קל אבל הוא הכרחי. שרון הסביר כי מדינות העולם ובראשם ארה"ב יש אמון בכלכלה הישראלית אך יחד עם זאת, מחכים בעולם לראות באילו צעדים תנקוט ישראל כדי להחזיר את המשק שלה לפסים של צמיחה ומשום כך נחוצה ההצבעה בעד התקציב.

השר שלום שמחון אמר הבוקר כי מרכז מפלגת העבודה יצביע נגד התקציב אם בישיבת הממשלה הבוקר לא יושגו מה שכינה הטבות משמעותיות ביותר לשכבות החלשות לעיירות הפיתוח ולסטודנטים ואם לא יסוכם על קיצוץ משמעותי בתקציבים ליש"ע מכל המשרדים.

שר האוצר סילוון שלום אומר כי מדובר בשטויות,אחיזת עיניים ותירוץ קלוש לפרישה מהממשלה. לדבריו, לישובי יש"ע קיצצו בדיוק כמו לכל מגזר אחר. עוד אמר כי נושא ישובי יש"ע הוא ככל הנראה הקמפיין של מפלגת העבודה לבחירות. "והתקשורת משתפת פעולה בחדווה" כהגדרתו.

אחר הצהריים יתכנס מרכז מפלגת העבודה בגני התערוכה בתל אביב כדי לומר ליו"ר המפלגה, השר בנימין בן אליעזר, כיצד להצביע בכנסת על התקציב. יש לציין כי בוועידת המפלגה שהתקיימה לאחרונה הוחלט שמרכז המפלגה הוא שיכריע בשאלה אם לתמוך בתקציב ושר המפלגה אינם מוסמכים להחליט לבדם בנושא.

עד לאותה וועידה התבטא בן אליעזר בזכות תמיכה בתקציב וכך גם עמרם מצנע.

יו"ר סיעת חרות, ח"כ מיכאל קליינר, הודיע כי הוא פועל על מנת לגבש רשת בטחון לתקציב

ח"כ קליינר מתכוון לפנות היום לסיעת האיחוד הלאומי-ישראל ביתנו ולסיעת גשר על מנת להבטיח שהתקציב יעבור גם ללא תמיכת מפלגת העבודה ותקציב ההתנחלויות לא יפגע.

לדבריו, "די בקולות "חרות" ו"האיחוד הלאומי-ישראל ביתנו" כדי להבטיח את העברת התקציב בקריאה ראשונה. אעשה הכל כדי שמפלגת "העבודה" לא תצליח לפגוע בתקציב ההתנחלויות ולא תבנה פוליטית על חשבונן".
