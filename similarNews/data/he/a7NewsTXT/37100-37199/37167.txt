

הבוקר יוצא טוביה ויקטור תושב בית אל שבחבל בנימין יחד עם יותר מ 100 רוכבי אופניים למסע בן חמישה ימים מירושלים לאילת, במטרה לגייס כספים למען בית החולים אלי"ן. בית חולים אלי"ן הוא מרכז לשיקום ילדים ונוער בירושלים בו מקבלים טיפול ילדים עם מומים מולדים, ילדים לאחר טראומה, ניתוח, פגיעות ראש ועמוד שידרה, פגיעות רב - מערכתיות לרבות מונשמים וכאלו הסובלים מכוויות. כמו כן מקבלים טיפול שיקומי ילדים נפגעי מחלות שונות כמו מחלת סרטן מחלות מטבוליות ועוד. לאלי"ן מגיעים גם ילדים שנפגעו בתאונות דרכים או בפעולות טרור.

זו השנה השלישית בה מתקיים מסע האופניים וייחודו בכך שהוא מסע הספורט היחיד בארץ שמוקדש למטרות צדקה.

ויקטור, שעלה בשנת 83 מדרום אפריקה, סיפר לכתבתנו רותי אברהם כי הוא עוסק לפרנסתו ביעוץ מס ובהנהלת חשבונות במשרדו שבבית אל, אך אינו מאפשר "לעיסוקו במספרים", כלשונו, להשכיח ממנו את אהבתו העיקרית, העשיה למען הזולת.

אחת מהן היא "חוות אפרים" לזכרו של אפרים צור הי"ד שנרצח עם אמו איטה הי"ד בפיגוע ירי בכביש שבין דולב לבית אל. "זה התחיל בפינת חי שהקימו כמה ילדים ובה שכנו 4 ברווזים וכבש, מספר ויקטור "וההמשך היה מיד לאחר הפיגוע". "אפרים הי"ד נפטר בידיים שלי" מספר ויקטור שהגיע לדבריו לשטח מתוקף תפקידו כחובש מתנדב. "לקחתי את זה קשה והחלטתי להקים משהו לזכרו".
כך גדלה אותה פינת חי והפכה ל"חוות אפרים", בה מצויים כיום 22 מינים של בעלי חיים ביניהם שועלים חמוסים צ'ינצ'ילות ואיגואנות. ועוד היד נטויה מציין ויקטור, לדבריו עתה עומדים בפני בניית בריכה ובה יהיו 250 קוב מים עם מפל. "חוות אפרים" מוסיף ויקטור משמשת גם גורם מטפל עבור ילדי החינוך המיוחד בבית אל. בעזרת מדריך לומדים הילדים לטפל בבעלי החיים, לבנות עבורם מחסה, לנקות להאכיל וללטף אותם. "ילדים שרגילים לשמוע תמיד ביקורת וקריאות זלזול עוברים חוויה של אהבה ושיקום הבטחון העצמי בטפלם בחיות", אומר ויקטור.

על מסע האופניים למען ילדי אלי"ן שמע ויקטור מלקוח שלו שהשתתף בשנה שעברה במבצע. "צחקתי עליו" אומר ויקטור, "אמרתי לו מי עושה דבר כזה בכלל".

השנה מוסיף ויקטור, ראיתי פרסום על המבצע ופתאום "נדלקתי" והחלטתי להצטרף. לדבריו בניגוד לנסיעה ברכב שבו כלואים בתוך הפח ולא מחוברים לאדמה ובניגוד להליכה ברגל שהיא מוגבלת ביחס למרחקים שאפשר להגיע אליהם, הרי הרכיבה על האופניים היא הזדמנות מצויינת גם להיות קרוב לאדמה ולארץ, גם לגמוע מרחקים ועל כל אלו נוסף היתרון הברור של הסיוע למוסד כמו אלי"ן.
"נרשמתי, שילמתי 300 דולרים והלכתי לקנות אופניים", אומר ויקטור. לדבריו מאז גיל 16 לא עלה על אופניים ולכן היה צורך להתאמן לקראת חמשת ימי המסע. תחילה התאמן בנסיעה מהארטיס לכיוון הבסיס בבית אל ואחר כך כשנעשה המקום קטן לאימונים התחיל לרכב מנוה אילן לנטף ועוד מסלולים באזור ירושלים.

המבצע "גלגלי אהבה" מציינת כתבתנו מתבסס על מודל אמריקני בו כל רוכב מתחייב לגייס דמי חסות מחברים וקולגות בסכום מינימלי של אלפיים דולרים.

בין הרוכבים נמצאים אנשי חינוך, עורכי דין, אנשי עסקים והיי טק ורופאים המגיעים מכל רחבי הארץ כמו גם מארה"ב ומאנגליה. בין הרוכבים ניתן למצוא גם בני זוג, משפחות שלמות וחברים שנפגשו במסעות שנערכו בשנים קודמות.

בין הרוכבים ד"ר משה תורם רופא מקיבוץ שדה אליהו. תורם רוכב זו השנה השניה ומגדיר את ה"חבורה הרוכבת" "משפחה על גלגלים".

ביומו הראשון של המסע יצטרף למסלול בפארק בריטניה שגריר בריטניה בישראל שרארד קאופר-קולס.

במקביל למסע "האמיתי" ייערך גם "מסע וירטואלי" שבו משתתפים מתעמלים במועדוני כושר ירושלמים על ידי הקדשת שעות של "ספינינג" באופני כושר לטובת "גלגלי אהבה". המתעמלים שנרשמו למסע זה מגייסים אף הם תרומות מחבריהם ומבני משפחותיהם עבור זמן האימון שלהם.
