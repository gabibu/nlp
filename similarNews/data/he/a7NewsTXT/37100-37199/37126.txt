

50 מורדים צ'צ'נים, בהם 18 נשים, נהרגו במיתקפת כוחות הביטחון הרוסיים על התיאטרון בו הוחזקו מאות בני אדם כבני ערובה. כך דיווח מקור בשירותי הביטחון הרוסיים.

כוחות הקומנדו הרוסיים הביאו לסיומה את דרמת בני הערובה שנמשכה שלושה ימים, כאשר פרצו, מעט לאחר השעה 3 לפנות בוקר של שבת (לפי שעון ישראל), לבניין התיאטרון.

במהלך הפעולה נהרגו 67 בני ערובה, ומספרם גדל במהלך השבת.

שני מיטעני חבלה נוטרלו באולם, ועל פי הודעת המשטרה, שניהם שקלו יותר מ-50 קילוגרם של חומר נפץ מסוג טי.אן.טי.

"אם הם היו מפוצצים את המיטענים האלה, סביר להניח שכל בני הערובה היו נהרגים", אמר מקור רוסי.

בנוסף למטענים הכבדים, נמצאו כ-30 מטעני חבלה נוספים בבניין. כן נמסר כי אחדים מהטרוריסטים נשאו על גופם חגורות נפץ, שכל אחת מהן הורכבה מ-2 קילוגרם לפחות של חומר נפץ פלסטי.

שלושה טרוריסטים, ביניהם גם אשה, הוצאו מהבניין בחיים, וארבעה משתפי פעולה נוספים נעצרו במוסקווה.

עד למוצאי שבת לא נמסר רשמית כיצד מתו 67 בני הערובה באולם, ומאלה פציעות סובלים הניצולים.

אנו רוצים להגיע לאללה, ואתם תבואו איתנו'"

בני הערובה שהוחזקו על ידי הטרוריסטים הצ'צ'נים היו נהרגים כולם, אם הכוחות המיוחדים של רוסיה לא היו פורצים לתיאטרון, אמרה עיתונאית ששוחררה בשבת בבוקר.

"כולנו חיכינו למוות. הבנו שהם (הטרוריסטים) לא יניחו לנו לצאת מכאן בחיים", אמרה אולגה צ'רניאק, כתבת סוכנות הידיעות "אינטרפקס", ממיטתה בבית החולים.

צ'רניאק ובעלה צפו ביום רביעי במחזה המוסיקלי "צפון מזרח", והיא היתה הראשונה שדיווחה לתקשורת, בטלפון סלולרי על חטיפתם של יותר מ-800 האנשים, קהל, שחקנים ואנשי צוות בתיאטרון.

"לא האמנו שהם ישחררו אותנו, גם אם דרישתם לנסיגה רוסית מצ'צ'ניה היתה מתמלאת" אמרה צ'רניאק, שהמשיכה לדווח טלפונית לעורכי החדשות בסוכנות, עד שסוללת הטלפון שלה התרוקנה.

"הטרוריסטים, במיוחד הנשים ביניהם, אמרו לנו ישירות כי, 'באנו לכאן למות. אנו רוצים להגיע לאללה, ואתם תבואו איתנו'", הוסיפה.

צ'רניאק תיארה את הרגעים הנוראים האחרונים בתיאטרון, שם הוחזקו בני הערובה במשך 58 שעות. "הם הרגו שני בני ערובה לנגד עינינו, גבר ואשה. הם ירו בגבר בעין, והיה שם הרבה דם. באותו רגע חשבתי שהם יהרגו את כולנו".

באותם רגעים איבדה העיתונאית את הכרתה, והתעוררה רק בבית החולים.

"כנראה שזה היה גז מיוחד. אני משוכנעת שזה הציל אותנו ממות בטוח", אמרה. (הכוחות הרוסיים הזרימו לאולם ככל הנראה גז מרדים כדי לשתק את הטרוריסטים).

פוטין: לא יכולנו להציל את כולם, סליחה

נשיא רוסיה ולדימיר פוטין ביקש מחילה ממשפחות בני הערובה שנהרגו, כאשר הכוחות הרוסיים פרצו בשבשת לבניין התיאטרון שהוחזק על ידי המורדים, והטיל את האחריות לפרשה על הטרור הבינלאומי.

"לא יכולנו להציל את כולם. אנו מבקשים את סליחתכם", אמר פוטין בשידור טלויזיה.

פוטין הטיל את האחריות לפרשה על הטרור הבינלאומי, אותו הוא כינה "חזק ומסוכן, אויב אכזר וחסר מעצורים".

"איש בעולם לא יוכל להרגיש בבטחון עד שנחסל אותו (את הטרור). חייבים לחסל אותו, ואנו נחסל אותו", אמר.

רה"מ שרון שיגר את ברכתו לפוטין

ראש הממשלה אריאל שרון בירך את נשיא רוסיה ולדימיר פוטין, את ממשלתו ואת העם הרוסי על הצלחת המבצע לשחרור בני הערובה באולם התיאטרון במוסקבה.

בהודעה שפירסמה לשכת ראש הממשלה לאחר שנודע על חילוץ בני הערובה, נאמר כי גם הפעם הפגין הנשיא פוטין אומץ לב ונחישות במאבק במפלצת הטרור ונתן דוגמה ומופת לכל המדינות בנות התרבות, כי אין פשרה עם הטרור ושאת הטרור יש לנצח.

ממשלת ישראל וראש הממשלה, נאמר בהודעת הלשכה, משתתפים בצערו של העם הרוסי על אובדן חיים של חפים מפשע במעשה טרור הנפשע.
