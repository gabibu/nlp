

צפון קוריאה תעביר לארה"ב את שרידיהם של 11 חיילים אמריקנים שמתו במלחמת קוריאה, בין 1950 ל-1953, כך דיווח היום הצבא האמריקני.

המבצע ייערך למרות המתיחות בין שתי המדינות, עקב הודאתה המפתיעה של צפון קוריאה כי היא ממשיכה בחשאי בתכניתה הגרעינית, תוך הפרת ההסכם מ-1994.

שרידי החיילים יועברו ביום שלישי במטוס אמריקני, מפיונגיאנג לבסיס יוקוטה שביפן, מלווים במשמר כבוד. השרידים, ככל הנראה של חיילי חטיבת הרגלים השביעית של ארה"ב שנלחמו בכוחות הסינים בקוריאה ב-1950, נתגלו סמוך לסכר צ'וסין, במחוז הצפון-מזרחי של צפון קוריאה.

על פי נתונים של משרד ההגנה של ארה"ב, כ8,100 חיילים אמריקנים נעדרים מאז מלחמת קוריאה.

