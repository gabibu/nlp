

צרפת ורוסיה קוראות תיגר על הצעת ההחלטה האמריקנית על עיראק, על ידי העלאת טיוטת החלטה נגדית שתמנע, כך הן מקוות, מכה צבאית אמריקנית-בריטית נגד בגדד.

שתי המדינות חוששות מהביטויים הקשוחים בנוסח האמריקני, שאפשר לראות בו מעין אצבע קלה על ההדק לפעולה צבאית נגד עיראק, לפני שיינתן סיכוי לפקחי הנשק של האו"ם לבדוק אם יש בידי בגדד נשק להשמדה המונית.

אבל נשיא ארה"ב, ג'ורג' בוש, המארח בחוותו בקרוופורד, טקסס, את הנשיא הסיני ז'יאנג זמין, עומד על כך שההחלטה החדשה תכלול איום ממשי.

"בואו נדבר באופן ברור: חייבים להזכיר תוצאות כדי שההחלטה תהיה יעילה", אמר בוש.

בתגובה ליוזמה הרוסית-צרפתית, יידע סגן השגריר האמריקני באו"ם, ג'יימס קניגהם, את 15 המדינות החברות במועצת הבטחון בהצעת ההחלטה האמריקנית, והבטיח בכך שהיא תועלה להצבעה ראשונה.

קניגהם מסר לחברי המועצה שהוא רוצה להעלות את הצעת ההחלטה להצבעה לקראת סוף השבוע.

קבלת החלטה במועצה מצריכה 9 "הן", ללא וטו מאחת מחמשת החברות הקבועות: ארה"ב, רוסיה, צרפת, סין ובריטניה.

אין מצפים שצרפת ורוסיה תשתמשנה בזכות הווו שלהן נגד הצעת ההחלטה האמריקנית, אבל הן מנסות ללחוץ על וושינגטון לעשות שינויים בנוסח ההחלטה, על ידי גיוס תמיכה מ-10 המדינות החברות הלא קבועות, שתמיכתן בהצעה קריטית.

לפי החיוכים שעלו על פניהם של הדיפלומטים הצרפתים, אחרי התייעצויות שקיימו ביום שישי ונמשכו כחמש שעות, זכתה טיוטת ההצעה שלהם במידה מסויימת של תמיכה ממקסיקו, אירלנד, קמרון, גיניאה, מאוריציוס וסוריה, בנוסף לרוסיה וסין.

הצעת ההחלטה האמריקנית נתמכת על ידי בריטניה, קולומביה, בולגריה, נורבגיה וסינגפור, גילו הדיפלומטים, אבל הוסיפו שהכל עדיין לא ברור בשלב זה.
