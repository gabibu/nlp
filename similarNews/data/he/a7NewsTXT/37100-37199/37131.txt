

כוחות צה"ל נסוגו ביום שישי מרוב חלקי העיר חברון כחלק מתוכנית השר בנימין בן אליעזר "יהודה תחילה".

כתב עתי"ם מוסר, כי כוחות צה"ל לא ייכנסו מעתה בסיורים רכובים לאזור H-2, החלק הפלשתיני בתוך העיר חברון, כפי שהיה עד עכשיו. עם זאת, מדובר בשינוי מינורי, מאחר שצה"ל ישאר נוכח ברובע היהודי בחברון ובגבעות אבו סנינה וחארת א-שייח, מהן נורתה אש על כוחות צה"ל ומתיישבים יהודים בעיר בעבר.

בנוסף, תישאר העיר חברון תחת כתר הדוק של צה"ל.

בכך מיישם צה"ל צעד ראשון במה ששר הבטחון כינה "יהודה תחילה". אם יצליח המהלך בחברון, ידונו במערכת הבטחון בישום ההצעות להערכות חדשה של צה"ל גם בבית לחם.

גורמים במנהל האזרחי ובצה"ל ציינו, כי המהלך בא לשפר את מרקם החיים האזרחיים של האוכלוסיה הפלשתינית, וההערכות מחדש עשויה להסתיים בתוך זמן קצר.

צה"ל המשיך ביום שישי את פעילותו בעיר ג'נין, לשם הוזרמו בשעות הלילה כוחות נוספים של צה"ל, כדי לסרוק בעיר וללכוד מבוקשים ערבים. כזכור, יצא פיגוע התופת בצומת כרכור מג'נין. מחולליו שייכים לתשתית הג'יהאד האיסלאמי בעיר.

כוחות חי"ר, שריון והנדסה של צה"ל נכנסו בשעות הלילה לעיר ותפסו בה עמדות. חילופי אש ממושכים היו במהלך הלילה והבוקר בג'נין בין כוחות צה"ל לבין המחבלים. לכוחות צה"ל לא היו נפגעים.

כוחות צה"ל נערכו לפעילות בימים הקרובים.

בתוך כך המשיך צה"ל במעצר המבוקשים ברחבי יהודה ושומרון. שני מחבלים של החזית העממית נעצרו בלילה מצפון לרמאללה. מבוקש נוסף נלכד בכפר יעבד ממערב לג'נין.

כוחות צה"ל עצרו ביום ו' בבוקר שלושה מבוקשים ערבים בטול כרם. כמו כן, נתפס מבוקש נוסף בעיר מאוחר יותר. בבית בטול כרם תפסו כוחות צה"ל פצצות גז לפיזור הפגנות, מחסניות וכדורים וחומר תעמולה והסתה.

מועצת יש"ע: חזרה למתווה הדמים

בתגובה להוצאת צה"ל מחברון הודיעה מועצת יש"ע כי הדבר עלול להתברר כפגיעה אנושה בביטחון הישראלים באזור ובביטחון כלל האזרחים במדינה. מועצת יש"ע הגדירה את נסיגת צה"ל כ"חזרה למתווה הדמים של אוסלו" והוסיפו כי "הוכח כבר בעבר שכל מקום שישראל מעבירה לאחריות פלשתינית הפך לחממות טרור".

המועצה דורשת מראש הממשלה לעצור את המהלך ולהשיב את השליטה הביטחונית בחברון לידי צה"ל.

ח"כ קליינר: כל נסיגה עולה לנו בדמים

יו"ר חרות, ח"כ מיכאל קליינר אומר כי "הממשלה מנהלת מדיניות של מקסימום טעויות במינימום זמן".

לדברי קליינר, בכל פעם שצה"ל יוצא משטחי A עולה לנו הדבר בקורבנות דמים ולמרות זאת הממשלה אינה רוצה להפיק לקחים.
