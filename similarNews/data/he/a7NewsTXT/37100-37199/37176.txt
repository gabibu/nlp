

לפחות 3 בני אדם נהרגו, ו-30 נפצעו, 15 מהם נפצעו באורח קשה, בפיגוע שביצע מחבל מתאבד היום סמוך לשעה 11:30 בתחנת הדלק "סונול" בכניסה לאריאל.

דובר מד"א, ירוחם מנדולה, דיווח כי עשרות אמבולנסים הוזעקו למקום והחלו לטפל בפצועים, המועברים בשעת מסירת הידיעה לבתי החולים "בלינסון" ושיבא בתל השומר.

עדי ראיה סיפרו כי מחבל מתאבד הגיע למתחם תחנת הדלק, סמוך למזנון שבו עוצרים חיילים רבים לצורך התרעננות. קבוצה של חיילים זיהתה את המחבל המתאבד, והחלה התקדם לעברו. בניסיון להשתלט עליו שלף אחד החיילים נשק וירה לעבר המחבל ופגע בו, אך המחבל הצליח להפעיל את מטען הנפץ.


