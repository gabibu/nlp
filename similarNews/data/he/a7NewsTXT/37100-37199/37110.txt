

בימים האחרונים מוצפת לשכתו של השר אפי איתם בטלפונים אנונימיים של אנשים המקללים, מגדפים ומאיימים על השר איתם. "בריון, פאשיסט גזען, פרימיטיבי" אלה מקצת הגידופים שניתן להעלות על הכתב. אתמול הגיעו ללשכת השר שני מכתבי איום. גורמים האחראים לאבטחת השר איתם פתחו בחקירה.

באחד המכתבים נכתב: "... אני מאחל לך שפלשתינים יתקעו בך כדור ותישאר משותק"

המכתב השני היה מאיים וספציפי יותר ובו נכתב: " בריון פרימיטיווי לך לנקות מחראות... טיפוס כמוך צריך לחסל כשהוא עוד קטן"

יועץ התקשורת של השר, אבי לרנר מסר לערוץ 7 כי המכתבים הועברו לבדיקת הגורמים האחראים לאבטחת השר. לדבריו, התיחסו גורמים אלו בכובד ראש לאיומים והחלו מיד בבדיקה מדוקדקת של המכתבים, ופתחו בחקירה לגילוי שולחי המכתבים שהגיעו בעילום שם וללא כתובת.

הודעה על מכתבי האיומים נמסרה גם לקצין הבטחון של משרד התשתיות שהעביר את המידע לכל הגורמים הרלוונטים.

לרנר מוסיף כי בעבר ידע השר איתם קללות נאצות וגידופים טלפוניים אולם הללו החמירו באופן בולט השבוע.

השר איתם מלווה באופן תדיר במאבטח צמוד ובאירועים מיוחדים הוא זוכה לאבטחה מתוגברת על פי שקולי האחראים לכך.

יש לציין כי ראש הממשלה נזף בשר איתם בשיחה פרטית על דבריו נגד השר בן אליעזר, ואולם שר הבטחון הודיע כי הוא שוקל שלא להגיע לישיבת הממשלה ביום ראשון אם ישתתף בה גם השר איתם.
