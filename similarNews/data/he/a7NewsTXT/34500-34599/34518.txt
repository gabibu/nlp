

בית משפט מחוזי בירושלים האריך היום את מעצרו של עותמאן כיאניה, שעבד במטבח בבית הקפה "רימון" בשנים עשר ימים נוספים.

כיאניה הוא המחבל המואשם בשותפותו בהתארגנות להחדיר רעל למזון שהוגש בבית הקפה "רימון" במדרחוב בן יהודה שבמרכז ירושלים.

עו"ד שגיא אופיר מהפרקליטות טען בדיון "כי הנאשם היה אמור להיות הזרוע המבצעת שהיה צריך להחדיר את הרעל למזון בבית הקפה. הרעל אמור היה לפגוע בסועדים תמימים שאמורים היו לבלות בשלב כזה או אחר בקפה רימון בירושלים. המזימה לא הגיעה לכלל מימוש".

עוד טען עורך הדין אופיר ש"ככל העולה מחומר הראיות, לרבות הודאתו של המחבל עצמו כי הוא נטל גם חלק בניסיון, או שהציע, לערוך ניסיון בחתולים לבחינת עוצמת הרעל והאפקטיביות שבשימוש בו, דבר שהוא מזעזע בפני עצמו."

סנגורו של כיאניה, דחה את הטענות וטען, כי מרשו חף מפשע. השופט קבע, כי ב-29.9 בשעה 14:00 תינתן החלטה ועד אז יישאר כיאניה במעצר.
