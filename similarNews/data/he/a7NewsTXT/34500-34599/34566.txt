

ראש הממשלה אריאל שרון החליט להעביר לקבינט המדיני-ביטחוני את ההכרעה כיצד ישראל תנהג בפרשת הניסיונות של ממשלת לבנון להטות את מי הווזאני. כתב עתי"ם מוסר, כי כך סוכם בישיבת הממשלה לאחר ששר הבטחון בנימין בן-אליעזר מסר סקירה על ההתפתחויות בפרשה.

גורמים מדיניים אמרו, כי ישראל נותנת כעת הזדמנות לאמריקנים לטפל בפרשה ולאפשר לצוות המומחים שנשלח מטעמם ללבנון לבדוק את המצב ולהמליץ המלצות. גם שר החוץ האמריקני קולין פאוול הוכנס לעובי הקורה על-ידי שר החוץ שמעון פרס שנפגש עימו בניו-יורק. פאוול הדגיש, כי האמריקנים מודעים לבעיה וכי הם מטפלים בה בכל המישורים.
