

הערב התקיים באנדרטת חיל ההנדסה ליד חולדה טקס התייחדות עם זכר חללי חיל ההנדסה. בטקס נכחו המשפחות השכולות, הרמטכ"ל רא"ל משה יעלון, מפקד זרוע היבשה האלוף יפתח רון טל, מפקדי וחיילי חיל ההנדסה.

שר הביטחון בנימין בן אליעזר הדגיש בדבריו כי "בין ראשוני הנפגעים בתחילת האירועים היו שני לוחמי חיל ההנדסה סמ"ר בנימין אברהם וסמ"ר עדי אביטן, שניים משלושת החטופים בגבול הלבנון, שגורלם וגורל עמיתם סמ"ר סוואד לא נודע במשך תקופה אורכה. אכזריות החיזבאללה ומניעת כל שביב מידע גרמו לשלוש המשפחות ייסורי נפש שלא יתוארו ומי ייתן ולא יימשכו עוד".

קצין הנדסה ראשי, תא"ל אברהם בן דוד, ציין בנאומו את עשרים לוחמי ההנדסה שנפלו במהלך הלחימה בשנה החולפת והביע תקווה שיהיו אלו הנופלים האחרונים.
