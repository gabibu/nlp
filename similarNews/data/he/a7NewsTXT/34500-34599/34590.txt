

שלשה ערבים תושבי מזרח ירושלים, נעצרו בידי כוחות הבטחון כחשודים בביצוע הרצח של דוד בוחבוט בכפר אל עיזריה. שניים מהם נעצרו מיד לאחר הרצח והשלישי נעצר הלילה. הערבים הודו בביצוע הרצח.

דוד בוחבוט, תושב מעלה אדומים בן 67, נטמן הלילה בירושלים.

מפקד משטרת מעלה אדומים, ניצב משנה ששי ששון, אמר כי הנרצח יצא אל הכפר כדי ללקנות חומרי בנין. הוא נסע במונית שם חיכו לו הרוצחים שחטפו אותו העבירו אותו לגבעה סמוכה ושם התעללו בו בצורה קשה. ניצב ששון אמר כי אין שום ספק שמדובר ברצח על רקע לאומני


בנו של בוחבוט, אברהם, אמר: "אבא שלי תמיד כיבד את הפועלים הפלשתינים שלו, הוריד להם כוס קפה, נתן להם לשתות מכל טוב, אבל ברגע שהוא שם את הרגל שלו שם, קטעו אותו". לכתב ערוץ 7 הוא אמר: "כשהוא התחיל לבנות הבעתי את החשש שלי מהעניין של קניית חומרים ביהודה ושומרון, הוא אמר לי שהוא שכר קבלן מזרח ירושלמי עם תעודה כחולה. הוא אמר שכל העניין של קניית החומרים יהיה מוטל על הקבלן ההוא, וכי הוא פטור ממשימה זו. לכן זו תדהמה מבחינתנו שהוא הגיע למקום הזה בכלל". בוחבוט הותיר אחריו אישה, ארבעה ילדים וחמישה נכדים.


מפכ"ל המשטרה רב-ניצב שלמה אהרונישקי ביקר עם מפקד המחוז הצפוני ניצב יעקב בורובסקי את השוטר סעיד קבאלן, בן 50, מבית ג'אן, שנפצע אתמול קל בפיגוע ההתאבדות בצומת אום אל פאחם.

בעירנותם מנעו קבאלן וחברו השוטר, שנהרג, משה חזקיהו הי"ד ממושב אליכין, פיגוע כבד.
אזרח שהבחין במחבל טלפן לתחנת המשטרה בעירון ומסר על אדם חשוד הממתין בתחנת האוטובוס. שני השוטרים יצאו לבדוק את החשוד, ועל-פי הנוהל המקובל במשטרה, עצרו את הניידת במרחק מה מהתחנה. חזקיהו יצא מתוכה וקרא למחבל להתקרב אליו. זה עשה כפי שנדרש, אבל התפוצץ בקרבת השוטר. עקב כך נהרג השוטר.

עוד נפצעו בפיגוע נער בן 17 מאום אל פאחם שהמתין בתחנה. הנער נפצע קשה ושני אזרחים ערבים נוספים נפצעו קל. האחד מאום אל פאחם והשני מנצרת. מוקדם יותר, סמוך לשעה 15:00 נרצח בידי מחבלים יוסף עג'מי הי"ד בעת שנסע סמוך ליישוב שקד שבצפון השומרון. יוסף עג'מי עבד כקבלן עפר בבניית גדר ההפרדה. הוא נסע במכוניתו, ועמו ארבעה מפועליו. ככל הנראה פתחו המחבלים באש מן המארב לעבר טנדר המזדה שבו נסע. עקב הירי נפצע עג'מי אנושות, איבד שליטה על הרכב והתהפך. הפועלים שהיו עמו הסיעו אותו לעבר מחסום של צה"ל, ושם נקבע מותו. עג'מי, בן 36, התגורר יחד עם רעייתו עליזה וארבעת ילדיהם, הקטנה שבהם תינוקת בת חודשיים, בשכונת גונן בירושלים.

עם היוודע דבר הירצחו של יוסף עג'מי התקבצו בני משפחה, חברים ושכנים בחצר הבית, סמוך לסוכה שהוקמה לכבוד חג הסוכות. "הסוכה תישאר מיותמת בימי החג", אמרו השכנים.
סמוך למקום הפיגוע שוכן הכפר הערבי יעבד, אשר שמו נקשר לא פעם לאירועי טרור. לאחר סריקות באזור התגלתה מכונית בעלת לוחיות זיהוי של הרש"פ, ובתוכה אפודי מגן, מדי צה"ל ומחסניות, אשר שימשו ככל הנראה את המחבלים.
