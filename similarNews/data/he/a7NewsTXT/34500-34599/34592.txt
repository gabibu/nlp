

רה"מ שרון החליט להעביר לקבינט המדיני-בטחוני את ההכרעה כיצד ישראל תנהג בפרשת הנסיונות של ממשלת לבנון להטות את מי החצבני כך סוכם בישיבת הממשלה ולאחר ששר הביטחון בנימין בן-אליעזר מסר סקירה על ההתפתחויות בפרשה.

גורמים מדיניים אמרו כי ישראל נותנת כעת הזדמנות לאמריקנים לטפל בפרשה ולאפשר לצוות המומחים שנשלח מטעמם ללבנון לבדוק את המצב ולגבש המלצות. שר החוץ שמעון פרס נפגש עם שר החוץ האמריקני קולין פאוול בניו יורק, והכניס אותו לעובי הקורה בעניין זה. פאוול הדגיש כי האמריקנים מודעים לבעיה, וכי הם מטפלים בה בכל המישורים.


אתמול אחר הצהריים המשיך החיזבאללה בגבול הצפון בירי פגזי נ.מ. ברחובות קריית שמונה נפלו רסיסים גדולים במיוחד של פגזים אלו. לא נמסר על נפגעים, ולא נגרמו נזקים.
רסיסי הפגזים נפלו סמוך לבתים, וסמוך לתושבים שטיילו באותה עת ברחובות, ובנס לא נפגע מהם איש. הירי גרם גם ארבע דליקות ברחבי הגליל העליון.

אתמול ירה חיזבאללה פגזי נ.מ. לעבר מטוסי חיל האוויר שטסו בשמי הגליל המזרחי. מהירי נפלו רסיסים סמוך ליישובים בגליל העליון, והם גרמו פריצת שלוש דליקות סמוך לקיבוצים מנרה, כפר גלעדי וכפר יובל. למקום הוזעקו ארבעה צוותי כיבוי של קריית-שמונה, והם נאבקו באש שעות ארוכות. אחד הכבאים ניכווה קל במהלך פעולות הכיבוי. הוא טופל בחדר המיון הקדמי בקריית שמונה ושוחרר.

