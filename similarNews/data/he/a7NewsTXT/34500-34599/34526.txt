

בית הדין לערעורים בפריס החליט היום לשחרר את מוריס פאפון בן ה-92, שנדון לעשר שנות מאסר בעוון שיתוף פעולה ובביצוע פשעים נגד האנושות בתקופת הכיבוש הנאצי של צרפת.

על השחרור הוחלט עקב מצבו הבריאותי של האיש, מצב שאינו מאפשר עוד את כליאתו, כך הודיעו עורכי הדין של פאפון.

פאפון הורשע בשנת 98' לאחר שנות מאבק משפטי ארוכות. הוא הואשם בכך שהיה אחראי למעצרם הבלתי חוקי של למעלה מאלף וחמש מאות יהודים שנשלחו לאחר מכן למחנות ההשמדה הנאציים. בית המשפט דן את פאפון לעשר שנות מאסר בעוון פשעים נגד האנושות.

על אף ההאשמות אלה שליוו את הקריירה הציבורית שלו בטרם משפטו, עלה בידו של פאפון להתמנות לשר התקציב הצרפתי בשנות השמונים ולמפקד המשטרה הפריזאית.
