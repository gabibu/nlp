

הזרוע הצבאית של הפתח ארגונו של יאסר ערפאת שלח מסרים מאיימים לעבר האוכלוסייה הדרוזית בישראל. על פי הודעת הארגון בכוונת המחבלים מטעמו לבצע פיגועי התאבדות בישובים הדרוזים. זאת עקב התנהגותם של השוטרים והקצינים הדרוזים כלפי הפלשתינים ביש"ע, ובעיקר במחסומים.

בהודעתם זו של המחבלים שהופצה באזור שכם הוגדרה התנהגותם של השוטרים והקצינים הדרוזים כ"נאצית", המשרתת את ממשלת שרון "הנאצית" אף היא.

ארגון גדודי אל אקצה פנה למנהיגי העדה ולמנהיגים במגזר הערבי וברמת הגולן, לפעול נגד תופעה זאת. ואם לא, פיגועי ההתאבדות יגיעו גם לתוך הישובים הדרוזים.

הודעה זו מצטרפת לדברי האיום שהשמיעו אנשי הרש"פ בשבוע שעבר כלפי קצינים שוטרים וחיילים דרוזים. באיומיהם מהשבוע שעבר נאמר כי הם יאתרו את מקום מגוריהם של הללו ויפגעו בהם שם.
