

בחשיפה בלעדית של העיתונאית אטילה שפירא באתר Ynet מוצגים מסמכים הפורשים את האופן בו התבצע סחר האברים במכון לרפואה משפטית באבו כביר, תחת שרביטו של פרופסור יהודה היס.

המסמכים הם בעצם כעין טופס הזמנה של חלקי גופות לצרכי מחקר. מהמסמכים עולה עובדת הימצאו של "מחירון" לאברי נפטרים, על פיו נקבע היקף התשלום לו התבקשו החוקרים שקיבלו אברים מהמכון.

באחד המכתבים, שנשלח אל המנהלת האדמיניסטרטיבית של המכון הפתולוגי, יונה טננבאום, על ידי ד"ר נדב שאשה מבית החולים איכילוב, מבקש הרופא בכתב ידו: "כחלק מעבודת יסוד ברצוני לבצע ניסוי בתותב מלאכותי בעצמות ארוכות". כאן מצרף ד"ר שאשה טבלה בת ארבע שורות ובה פירוט כמות האברים להם הוא זקוק, וכן את המחירים שאותם קיבל בעבר מהמכון. בקצהו העליון של המסמך משרבטת טננבאום הוראה קצרה אל אחת העובדות במכון, לווידוא ה"מחירון" הישן, וכך היא כותבת: "תוציאי את הפניה הקודמת והחשבון. זה צריך להיות אותו סכום פר עצם".

במסמך אחר, המופנה אל ד"ר אביתר מבית החולים 'אסף הרופא', כותבת טננבאום: "בהתאם לבקשתך, נשמח להעביר אליך עצמות טמפורליות. הסכום שאנו מבקשים עבור עצם אחת הוא 300 שקל לכיסוי הוצאות הטיפול... אני מציעה שבתום הכנת 5 העצמות הראשונות, תשלחו רכב לקבל אותן עם תשלום לכיסוי ההוצאה".

יצוין כי עד כה ממשיך המכון לרפואה משפטית לתפקד כסדרו, כשבראשו עדיין עומד פרופסור היס, זאת למרות תביעות חוזרות ונשנות של אישי ציבור, משפחות נפטרים ואזרחים מן המניין להשעותו עד לתום הליכי החקירה המשטרתית נגדו.

יצוין כי הפרשה יצאה לאור לפני כשנתיים בעקבות כתבתו של העיתונאי רונן ברגמן בעיתון "ידיעות אחרונות". בתחקיר סופר כי מעבר למעשי התרמית שביצע המכון והנהלתו, כדי לאפשר את מכירת האברים, גם עצם מעמדו האקדמי של פרופסור היס הלך והתבסס צעד צעד עם הרחבת היקף המכירות. על פי התחקיר, תמורת אברים שהועברו למחקר אוניברסיטאי צוין שמו של היס כחלק מיוצרי המחקר. משהצטבר מספר רב של מחקרים כאלה, קודם גם מעמדו של היס בהתאם למקובל בשדה האקדמי רפואי.

מהמשטרה נמסר שוב, כי החקירה, המתנהלת ביחידה הארצית לחקירות הונאה, עדיין לא הסתיימה.

ממשרד הבריאות נמסר בתגובה כי אין כל מסמכים חדשים בנושא: "יתר על כן, ועדת סגלסון לא קבעה כי היה "סחר" באברים במכון. לאור האמור לעיל, ולנוכח העובדה כי טרם הסתיימה חקירת המשטרה, אין מקום בשלב זה, להסקת מסקנות אישיות כלפי עובדי המכון. כמו כן, הוועדה שמינה שר הבריאות, להמליץ לו לגבי בעיות המחקר על איברי נפטרים טרם סיימה עבודתה וכמו כן לא הגישה דו"ח ביניים".
