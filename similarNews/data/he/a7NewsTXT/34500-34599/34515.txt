

הבוקר עזבו את ישראל משפחות נוספות של חיילי צד"ל. מקורות צבאיים מציינים כי זו הפעם הראשונה מזה זמן רב שמספר רב של אזרחי לבנונים עובר את מעבר הגבול בראש הנקרה בדרכו צפונה.

על פי הדיווח, רוב השבים היום הם נשים וילדים.

יצויין כי עם נסיגת צה"ל מדרום לבנון במאי '00, הגיעו לישראל מלבנון כששת אלפים וארבע מאות אנשי צד"ל ומשפחותיהם. המשפחות שוכנו במספר אתרים בצפון הארץ.

אנשי צד"ל חששו מפעולות נקם או מהליכים משפטיים שיינקטו נגדם, אולם מניסיונם של בני משפחות אחרים שעברו ללבנון לפני מספר חודשים הבינו כי לא צפויים להם עונשים קשים או פעולות נקם מתושבי דרום לבנון. עובדה זו שהתווספה לקשיי הקליטה שלהם בישראל הביאה אותם להעדיף שיבה ללבנון.
