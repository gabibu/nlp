

בעוד המחבלים מגבירים את הפיגועים, ושלושה יהודים נרצחו ביממה האחרונה , ייפתח היום קורס שיאמן חוליות של אנשי הרש"פ ל"לחימה בטרור". הקורס מנוהל בידי הC.I.A. ומדריכי לחימה מצרים וירדנים.

על ההחלטה לאמן חוליות אלו כבר דווח לממשלה לפני כשבועיים, וזו הגיבה בתגובות מנוגדות. היום גם התפרסם שישראל לא אישרה ליותר ממחצית אנשי המודיעין הכללי של הרש"פ המשרתים ברצועת עזה להגיע ליריחו כדי להשתתף בקורס.

בכיר ברש"פ קבל באוזני כתב עתי"ם על כך שישראל טוענת כי אותם אנשים מעורבים בפיגועים נגד ישראל. הבכיר הוסיף שלעומת זאת אישרה ישראל לכל אנשי הביטחון המסכל הפלשתיני מיהודה ושומרון להגיע ליריחו כדי להשתתף בקורס. בין היתר משתתפים בו ערבים מצבא השיטור ברש"פ וכן עשרות לוחמים מצבא השיטור הפלשתיני, וביניהם אנשיו של תאופיק טירוואי, המבוקש בידי ישראל.


העיתונאי דוד בדין אומר לערוץ 7 כי בשקט וללא פרסום מתנהל מהלך בינלאומי בהסכמה ממשלתית להכשרת צבא שחרור פלשתיני ביריחו. לדבריו, במהלך נסיונותיו החוזרים ונשנים לברר עם דוברי הממשלה על המתרחש בקורס ועל מטרותיו הוא העלה חרס בידו. עם זאת, לדבריו, בעזרת מערכת קשריו במשרד החוץ הוא הצליח לקבל אישור מפי פקיד בכיר כי ישראל יודעת על הנושא, תומכת בו ומעורה בכל הקשור לו.

הרעיון העומד מאחורי אימונים אלו, אומר בדין, הוא לאמן את בכירי צבא השחרור הפלשתיני, כ 30 במספר, "לרדוף אחרי טרוריסטים", וזאת במסגרת הרפורמות. בדין מוסיף כי אין באימונים אלו דבר מלבד הכנות לקראת רצח יהודים מעבר לקו הירוק, משום שעדיין עומד בעינו גזר דין המוות שהוציאו הפלשתינים נגד חיילים ומתיישבים, בהכריזם שהם יפסיקו לרצוח "רק" את אזרחי ישראל בתוך "ישראל הקטנה".

שר החוץ פרס אישר, אומר בדין, כי הוא יודע על המהלך, ותומך בו. בדין מציין כי פניותיו בנושא זה לשרים שרנסקי, ישי ואיתם לא זכו למענה.

בכינוס האומות המאוחדות בירך שר החוץ שמעון פרס את מזכיר המדינה האמריקאי קולין פאוול על החלטתם של האמריקאים לאמן ביריחו את כוחות הביטחון הפלשתיניים מתוך מגמה שאלה "ייאבקו בטרור הפלשתיני".
