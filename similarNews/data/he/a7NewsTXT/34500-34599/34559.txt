

בסקירה שנשא בפני השרים אמר דיכטר כי תהליך אובדן האשראי החל כאשר ערפאת החליט לפני כשנתיים לדחות את הצעות קלינטון. תהליך זה נמשך כאשר ערפאת פנה לאלימות ובמיוחד כתוצאה מן הפיגועים הגדולים כדוגמת הפיגוע בדולפינריום ובמלון פארק בנתניה. בנוסף, איבד ערפאת מאמינותו בעקבות פרשת ספינת הנשק קארין A, ההשפעה שהיו לפיגועים בארה"ב, רצח השר זאבי ולבסוף בתקופה האחרונה באי ביצוע הרפורמות ברשות הפלשתינית ופיזור ממשלתו.

לדברי ראש השב"כ אין שום פעילות סיכול טירור ברשות הפלשתינית. "היו מקרים בודדים בשוליים ובמספרים זעומים שבהם הרשות מנעה פעולות טרור, אבל לא עצרה את החשודים ולא העמידה אותם לדין", אמר דיכטר.

דיכטר גילה כי החמאס והג'יהאד האיסלמי מקבלים כיום את הנחיותיהם לביצוע פיגועים בעיקר ממפקדות הארגונים הללו בחו"ל. ראש השב"כ התייחס גם לדרישת ישראל למינוי ראש ממשלה פלשתיני ואמר , כי מינוי כזה יכול להתבצע כיום רק באישור ערפאת.
