

בעקבות מאמרו שפורסם בכתב העת למחשבה ישראלית "תכלת" אומר המזרחן הד"ר דן שיפטן לערוץ 7 כי ערביי ישראל פוסלים באופן עקרוני את עצם קיומה של מדינת ישראל. במאמר נרחב מביא שיפטן את התבטאויותיהם של חברי כנסת ערביים, ומציין כי אין מדובר בהתבטאויות קיצוניות שנועדו למטרות של יחסי ציבור אלא בסחף אידיאולוגי קיצוני, שאינו מקרי.

המנהיגים הפוליטיים הנבחרים של ערביי ישראל אומר הד"ר שיפטן, נבחרים בהליך של מדינה דמוקרטית, אך הם בעצמם אנשים הפוסלים באופן עקרוני את הלגיטימיות של המדינה היהודית.

אין מדובר בדרישתם של מנהיגים אלה לשיפורים ולתיקונים במסגרות הדמוקרטיות, אלא בפסילה עקרונית מהותית של מה שבעיני היהודים הוא טעם קיום מדינת ישראל, אומר שיפטן ומבהיר כי לא רק פסילה עקרונית בסיסית וחסרת פשרות של עצם המדינה היהודית אלא גם הזדהות כמעט שלמה עם כל אויביה של מדינת ישראל, לרבות האויבים הנוקטים אלימות בפועל.

לטענתו, ניכרת אצל ערביי ישראל נכונות להבין אם לא להזדהות לגמרי עם פעולות טרור במרכזי האוכלוסייה של מדינת ישראל.

הד"ר שיפטן מטעים כי כמעט כל המנהיגות הפוליטית של הערבים מזדהה עם מה שמקעקע את יסודות קיומה של המדינה היהודית שהוקמה לפני 54 שנים. והעובדה שאותם חברי כנסת נבחרים שוב ושוב מעידה על דעותיו של הציבור שלהם.

ציבור זה, מדגיש הד"ר שיפטן, בוחר במנהיגים שאין דרך לפייסם אלא באמצעות התאבדות הקולקטיב היהודי. לדבריו, עניינים הם בעלי משמעות מבחינת מה שישראל ניצבת בפניו.

שיפטן מציין כי יש להקשיב למייצגיו של הקולקטיב הערבי, למשל למעשיו ולדבריו של מוחמד בכרי, שחקן ערבי מצליח, ובן למשפחת בכרי, שמבניה השתתפו בפיגוע באוטובוס בצומת מירון. הסרט האחרון שעשה על ג'נין שהוא סרט הסתה עם אלמנטים אנטישמיים, אומר שיפטן.

הציבור היהודי קולט היום כי אנשים אלו אינם רוצים שוויון במדינה כפי שהיא אלא הם רוצים לקעקע את יסודותיה של המדינה, ועל חורבותיה להקים משהו כמו "מדינת כל אזרחיה", ואחר כך מדינה דו לאומית, ובסוף - מדינה ערבית. מגמתם היא לבטל את חוק השבות ולקבל לגיטימציה לזכות השיבה, ובכך ליצור שינוי במאזן הדמוגרפי כאן בארץ, ופירושו של דבר הוא שתהיה כאן עוד מדינה ערבית ללא דמוקרטיה, כשכנותיה בסביבה.

בכל חברה יכולים להיות עשבים שוטים, אומר שיפטן, אבל כאן אין מדובר בממדים כאלה אלא באווירה כללית בחברה הערבית במדינת ישראל. האווירה היא אנטי ישראלית ויש בה הזדהות עקרונית עם אלו שנאבקים במדינה, הזדהות שבאה לידי ביטוי בפעולות טרור

