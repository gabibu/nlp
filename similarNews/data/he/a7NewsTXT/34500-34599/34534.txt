

אחרי שבוע של השבתת שירות האוטובוסים העירוניים בבאר-שבע חודש היום השירות. זאת, לאחר שראש העירייה, יעקב טרנר, פעל במשרד האוצר שהסכים להעביר כספים לחברה שיאפשרו לה תשלום שכר העובדים.

משרד האוצר עיכב כספים לחברה העירונית בנימוק שטרם יושמה בה תוכנית ההבראה שבמרכזה מכירת גרעין השליטה (51%) למשקיע אסטרטגי. עובדי החברה קיבלו באיחור רק מחצית משכורת חודש אוגוסט ולכן החל מיום רביעי שעבר הם השביתו את השירות. העובדים הבהירו שלא יחדשו את השירות עד לתשלום מלוא שכרם וכן קצובות הבראה וביגוד שתשלומם עוכב שלושה חודשים.

במכרז על גרעין השליטה בחברת האוטובוסים העירוניים מתמודדת חברת האוטובוסים "מטרופולין" המפעילה גם קווי שירות בין באר-שבע לתל-אביב. לאחר שזכתה במכרז של משרד התחבורה לשירות מקביל לשירות "אגד". מאז הפעלת הקו של "מטרופולין", ירדו מחירי הנסיעה ב-50% .
