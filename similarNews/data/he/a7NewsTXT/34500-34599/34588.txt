

החמאס פועל להכשרת "מהנדסים" שימלאו את "החללים" שנוצרו לאחר שישראל חיסלה או עצרה את מרביתם. כך מדווח העיתונאי עמוס הראל ב"הארץ". במסגרת מאמציו אלו משגר החמאס מחבלים לתכנית הכשרה המתבצעת במחנות אימונים במדינות ערב. בחלק מהמקרים מבטיח החמאס לאלו הנכונים לצאת ל"תכנית ההכשרה" הי הוא יממן את לימודיהם האקדמיים.

לפני כשנה עצר השב"כ כמה מחבלי חמאס, שעברו הכשרה כזו במחנות בירדן ובסוריה. חלקם היו סטודנטים להנדסה, שלמדו במקביל באוניברסיטאות במדינות ערב.

לפני כחודש עצר השב"כ במעבר רפיח את מונתסר טאלב סלאמה פרג', משכונת סג'עייה ששב מ"תכנית אימונים" שהתבצעה בירדן ובסודן.
בכתב האישום שהוגש נגדו בשבוע שעבר לבית המשפט הצבאי של חבל עזה במחסום ארז נכתב כי פרג' הוכשר בין היתר להכין מטענים, להתחמק ממעקב לעמוד בחקירות ועוד. כמו כן עבר אימונים בהרכבה ופירוק של כלי נשק מסוג אם-16 וקלאצ'ניקוב. עוד למד במסגרת "הכשרתו" נהיגה והפעלת מחשבים וכן כללי התקשרות חשאית עם מחבלים אחרים. בסודן הוכשר פרג' להכין מטענים לירות טילי נ.ט. ומנשק קל.

חלק מלימודי ההכשרה של פרג' שנערכו יחד עם עוד 4 מחבלים, התקיימו בביתו של "המנהיג הרוחני" של החמאס השייח אחמד יאסין.
