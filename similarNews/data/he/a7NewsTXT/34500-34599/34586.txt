

בית משפט השלום בירושלים קבע ברוב דעות כי התבטאויות סוכן השב"כ אבישי רביב לאחר רצח רבין קבילות מבחינה משפטית, כך מפרסם אתר N.F.C. מדובר במשפט זוטא שנערך כדי לקבוע האם ההודעות שמסר רביב מספר ימים לאחר הרצח, ובהן אמר למפעיליו בשב"כ כי שמע את יגאל עמיר מדבר על אפשרות לרצוח את רבין, קבילות.

לטענתו באמצעות פרקליטיו, אמר רביב כי לא ידע שהוא בגדר נחקר, ולכן הן אינן קבילות מבחינה משפטית, אך, כאמור, שופטי בית משפט השלום קבעו כי הן קבילות. בדעת מיעוט נותר נשיא בית משפט השלום שסבר כי אין לקבל את ההודעות.

במהלך משפט הזוטא טען רביב שלאחר הרצח הסכים להיעצר ביוזמתו כדי לנסות ולהוציא מיגאל עמיר מידע, אך לא ידע כלל כי הוא חשוד, וכי הוא נחקר כחשוד. לכן, לטענתו, התביעה אינה יכולה להשתמש בהודאותיו כדי להאשימו באי-מניעת רצח יצחק רבין.

שבוע לפני כן אמר חוקר שב"כ המכונה "יוני" במהלך עדותו במשפטו של רביב כי בחקירה לאחר רצח רבין הודה רביב בכך ששמע את יגאל עמיר אומר כי יהרוג את רבין.

בסיכומיה במשפט הזוטא אמרה התביעה כי כאשר רביב טוען שלא הבין כי הוא נחקר כחשוד גם כשחוקרי השב"כ שאלו אותו על מעורבותו ברצח רבין, הוא בעצם מיתמם. עם זאת ציינה התביעה כי רביב לא הוזהר שהוא נתון בחקירה, וכי הוא רשאי לא להשיב על שאלות.

על ההתפתחות שנבעה מגילויו של "יוני" במהלך משפטו של רביב אמר ח"כ צבי הנדל מ"האיחוד-הלאומי": "מה שנחשף זה רק קצה הקרחון של פרשת מעורבותו של רביב".

לדבריו, רביב, לא זו בלבד ששמע את יגאל עמיר מתכנן את רצח יצחק רבין, אלא הוא בעצמו הסית את עמיר לרצוח את ראש הממשלה.

"לא היה לי ספק גם לפני העדות שנשמעה היום מאת ראש צוות החקירה בשב"כ, כי לרביב יש חלק גדול ברצח הנתעב. הייתי ונשארתי משוכנע שלסוכן השב"כ יש תרומה משמעותית מאוד בהחלטתו של עמיר לרצוח את רבין. מה שנחשף היום זה רק קצה הקרחון של פרשת מעורבותו של רביב ברצח רה"מ ובאי מניעתו", אומר ח"כ הנדל.

בימים אלו מתנהל משפטו של רביב בבית משפט השלום בירושלים באשמת אי מניעת רצח.

