

הרמטכ"ל שאול מופז אמר היום כי השפעתה של איראן באזור באה לידי ביטוי בשלושה מעגלים: נסיונות התחמשות בטילים ארוכי טווח, הצבת קטיושות בדרום לבנון וקשר עם הרשות הפלשתינית.

בצאתו מועדת החוץ והבטחון פירט הרמטכ"ל כי האיראנים מנסים להגיע ליכולת פיתוח טילים ארוכי טווח בעלי ראש קרב לא קונבנציונלי. "הצירוף של שני הדברים הללו הם איום קיומי על ישראל", אמר.

במקביל, איראן מעבירה קטיושות ורקטות לידי החיזבאללה ומשמרות המהפכה האיראנים הפועלים בדרום לבנון, והדבר מהווה איום על צפון מדינת ישראל. המעגל השלישי שיש לאיראן השפעה בו הוא נושא הטרור והסיוע שאיראן נותנת לארגוני הטרור לרבות החיזבאללה.

עם זאת הדגיש מופז כי ישראל ערוכה בצורה טובה מול איום הטילים האיראניים -"ישראל ערוכה לאפשרות שתפרוץ מלחמה. הייתי אומר בזהירות כי אנו מוכנים בצורה טובה. נתנו על כך את הדעת".

מופז הדגיש כי פרשת הספינה "קארין אי" חשפה את הקשר גם בין איראן לבין הרשות הפלשתינית. "אני רואה בקשר הזה סכנה חמורה וצריך לעשות כל מאמץ שדריסת הרגל האיראנית בשטחה של מדינת ישראל לא תקרה", אמר הרמטכ"ל.

לאחר לכידת ספינת הנשק "קארין A" בידי הקומנדו הימי, פרסמה ישראל כי אירן הייתה מעורבת בשליחת הנשק. כמו כן, חשפה ישראל את העובדה כי איראן מימנה אספקת נשק ואלפי טילים לחיזבאללה בלבנון, וסיפקה אמצעי לחימה לחמאס ולג'יהאד האיסלמי.

אתמול האשים אף שר החוץ שמעון פרס את איראן בחימוש החיזבאללה ב 8,000 טילים, המסוגלים לפגוע בערים ישראליות.

בראיון שפורסם בעיתון "אינטרנשיונל הרלד טריביון", שמשרדיו בפאריס, אמר פרס: "בששת החודשים האחרונים מסרה איראן לחיזבאללה כ-8,000 טילי קטיושה, שטווחם נע בין 20 ל-70 קילומטר, וטילים אלה הם איום ישיר על ישראל". "אם החיזבאללה חושב לירות נשק כזה על ישראל מאדמת לבנון, יהיה עלינו להזהיר את לבנון", אמר פרס. פרס אף ציין כי צפון-קוריאה סיפקה טיל בעל טווח בינוני לאירן, וכי שתי המדינות מפתחות ביחד טיל ארוך טווח המסוגל להגיע לארה"ב.

פרס הודיע כי הוא מגבש "ספר שחור" על משטר האייתוללות באיראן.

שרון אמור להדגיש בפני נשיא ארה"ב ג'ורג' בוש את כל הסכנות הכרוכות באיום האיראני ובהשלכותיהן על האזור כולו ועל ישראל בפרט. יצוין כי הנשיא בוש היפנה בתחילת השבוע איום ישיר כלפי טהראן, ואמר כי עליה לחדול לאלתר ממתן מחסה לחברי ארגון "אל קאעידה".

עם זאת, הדגיש הנשיא בוש כי "תחילה יטפל באיראן בדרכים דיפלומטיות". כלי-התקשורת האמריקנים דיווחו בימים האחרונים כי ארה"ב שואפת להדק את קשריה עם החוגים המתונים באיראן ולחזק אותם, מתוך שאיפה להביא דרכם להרחקת החוגים השמרניים ממוקדי הכוח.

בעניין זה יצוין כי בסקירתו האחרונה בפני ועדת החוץ והביטחון אמר ראש אמ"ן: "בעיני ארה"ב, אם וכאשר ייפול המשטר הסעודי יכולה איראן לשמש תחליף לאספקת הנפט".

ארה"ב אינה ששה אלי קרב, והיא מגבשת תרחישים שונים לטיפול בסוגיה האיראנית, מתוך ראייה אסטרטגית ארוכת-טווח אשר תיטיב עם האינטרסים שלה במזרח-התיכון.

העיתון USA TODAY פרסם כי בקרב החיזבאללה מסתתרים 20 בכירים של ארגון אל קאעידה. הללו הצליחו להימלט ללבנון. את המידע העבירו גורמי מודיעין בריטי, ואישרו אותו מקורות אמריקניים. בין הבכירים נמצא גם סלאח חג'יר, עוזרו ומקורבו של בין לאדן.


