

ועדת החוץ והביטחון של הכנסת דנה אתמול בהצעת החוק הממשלתית לכליאתם של לוחמים בלתי חוקיים, הידוע גם בכינויו "חוק דיראני ועוביד". החוק נועד לאפשר, בין היתר, להחזיק במעצר מנהלי את דיראני ועוביד שנחטפו מלבנון, כקלף מיקוח לשחרורו של הנווט רון ארד. בישיבה השתתפו מזכיר הממשלה גדעון סער, המשנה ליועץ המשפטי לממשלה עו"ד יהושע שופמן, נציג הפרקליטות הצבאית סא"ל שרון אפק, ונציגת הלשכה המשפטית של משרד החוץ עדי שיינמן.

בישיבה ציין מזכיר הממשלה כי הממשלה רואה חשיבות רבה בהמשך חקיקת החוק. "ישראל נמצאת כיום במצב מלחמה מול ארגוני הטרור והצעת החוק המונחת על שולחן הוועדה היא כלי חיוני להמשך מאבקה של הממשלה בטרור". עו"ד סער ציין כי מתוך 14 אזרחים הלבנונים ששוחררו באפריל 2000 על פי צו בית משפט חזרו חלקם לפעילות טרור נגד ישראל בלבנון ובשטחי הרש"פ.

לדברי מזכיר הממשלה, קיים חשש כי עם תום ריצוי עונשם וגירושם ללבנון ישובו עובייד ודיראני לפעילות עוינת נגד ישראל. בתשובה לשאלתה של ח"כ זהבה גלאון האם ייתכן שלאחר ריצוי עונשם הם ייעצרו במעצר מנהלי כדי למנוע מהם לשוב לפעילות עוינת נגד ישראל השיב מזכיר הממשלה כי הנושא יישקל.

בשאלת מעמדם המשפטי של עצורים מארגוני הטרור, "שבויי מלחמה" או "לוחמים בלתי חוקיים", אמר סער כי במשפט הבינלאומי קיימת אסמכתא משפטית להגדרתם של "לוחמים בלתי חוקיים". הוא הזכיר כי גם הנשיא בוש הגדיר את לוחמי אל קאעידה והטליבאן כ"לוחמים בלתי חוקיים".

מזכיר הממשלה הזהיר כי אם מחבלים מארגוני טרור יוגדרו כשבויי מלחמה עלול הדבר לגרום לישראל נזק רב משום שעל פי החוק הבינלאומי אי אפשר להעמיד לדין שבויי מלחמה, ואי אפשר לחקור אותם לצורך מניעת פעולות טרור אחרות. "הגדרתם כשבויי מלחמה תתפרש כמתן לגיטימציה מדינית לארגוני הטרור", אמר.

עוד אמר עו"ד סער כי הצעת החוק איננה מבוססת על "שרירות ליבו של הרמטכ"ל", אלא יש בהצעה מנגנוני ביקורת שיפוטיים בלתי תלויים. הוא ביקש מוועדת החוץ והביטחון שלא להפסיק את הדיון בהצעה משום שהדבר עלול לגרום למדינת ישראל נזק במלחמתה נגד הטרור.

סא"ל שרון אפק אמר בדיון כי גם באמנת ז'נבה מצוין שמותר לעצור אזרחים שמשתייכים לארגוני טרור של האויב והמבצעים פעילות טרור.

בשבוע הבא תצטרך ועדת החוץ והביטחון להכריע בהצבעה האם היא תמשיך בניסוח סעיפי החוק כפי שגובשו בהצעה החדשה שהגישה הממשלה או לא, ואז הנושא יוחזר למליאה, ושם תתקיים הצבעה על הנוסח הראשוני של החוק. ועדת החוץ והביטחון המשיכה לדון ב-"חוק דיראני ועובייד".


