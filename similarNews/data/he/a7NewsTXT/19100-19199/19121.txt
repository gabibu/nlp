

בפיגוע ירי שהיה בצהריים בלב השומרון, נפצע אדם אחד, תושב צפת, בן 46. מחבלים פתחו באש אל מכוניתו והוא נפגע בבטנו. צוותים של מד"א הצליחו לייצב את מצבו בשטח. מצבו מוגדר כעת בינוני.

כתבנו קובי פינקלר מוסר כי מסוק של צהל שהוזנק למקום, פינה אותו לבית החולים שיבא בתל השומר.

האש נפתחה לעברו באזור הכפר חווארה. האיש המשיך בנסיעה לכיוון יצהר, ושם התמוטט. צהל הטיל עוצר על הכפר. כוחות הבטחון עורכים סריקות באזור לאיתור היורים.

נציין כי בשעות הבוקר הוכרזה כוננות גבוהה באזור היישובים אלון מורה ויצהר מחשש לפיגוע. כוחות צבא תגברו את הצירים המרכזיים באזור. סמוך לצהריים פתח צה"ל את הכבישים באופן חלקי, וסייע לתושבים להגיע למחוז חפצם עם ליווי צבאי. זמן קצר לאחר מכן אירע הפיגוע.

אמש ירו ערבים מרפיח אש כבדה לעבר חיילי צה"ל במוצב טרמית ואף השליכו 25 רימוני רסס לעברם. איש מחיילי המוצב לא נפגע. הושבה אש לעבר מקורות הירי.

עוד ירו הפלשתינים לעבר מוצב צה"ל הסמוך ליישוב נווה דקלים שבגוש קטיף.

בצהריים ירו מחבלים מהחיזבאללה פגזים נגד מטוסים. עקב פיצוץ הפגזים נתבקשו התושבים להיכנס למרחבים מוגנים, והילדים הורדו למקלטים. לא היו נפגעים. ראש עיריית קריית שמונה, חיים ברבריאי, אמר לערוץ 7 כי בפעולותיו אלה החיזבאללה מעוניין להזכיר את קיומו, ולא יותר מכך.

תחקירן של ארגון "בצלם", ערבי תושב אום אל פחם, נפצע בפיגוע הירי בין היישובים מבוא דותן ושקד. הירי, שממנו ספג הפצוע קליעים אחדים בבטנו, בוצע מנשק מסוג קלשניקוב. במכוניתו, שנשאה לוחית זיהוי צהובה, נמצאו פגיעות ירי אחדות. הוא פונה במצב בינוני עד קשה לבית החולים העמק בעפולה.
מצפון לטול כרם ירו מחבלים אתמול אל שני כלי רכב של משמר הגבול. כתבנו חגי הוברמן מסר כי אחד מכלי הרכב ניזוק .

חייל צה"ל נפצע באורח קל בפניו מפגיעת אבן ברמאללה. הדבר היה לפנות ערב.
אמש ירו מחבלים לעבר אוטובוס של "אגד" בקו 174, שנסע בכביש מעלה אדומים - ירושלים.
היריות נורו מכיוון צוקי עיסאוויה, ובאוטובוס זוהו פגיעות קליעים אחדות.

אתמול בצהרים ירו המחבלים מבית ג'אלה לעבר שכונת גילה ובאזור כביש המנהרות. איש לא נפגע.
אמש השליכו מחבלים בקבוק תבערה לעבר אוטובוס "אגד" שנסע בקו 160 מקריית ארבע לירושלים. הבקבוק התלקח, ונגרם נזק קל לאוטובוס. איש לא נפגע.

דובר מועצת יש"ע יהושע מור יוסף דיווח כי בכביש נגוהות-שקף שבהר חברון הפעילו מחבלים מטען ליד רכב ישראלי. לא היו נפגעים, אולם נגרם נזק לרכב.

בדרום הר חברון ירו מחבלים על רכב ישראלי. אין נפגעים.

אתמול נהרגו חמישה מחבלים מהחזית הדמוקרטית לשחרור פלשתין בפיצוץ שאירעה במכוניתם בחאן יונס. בכירים ברש"פ אמרו כי שרון הורה על הפעולה כדי להוכיח לארצות הברית שהרשות אינה נלחמת בטרור. אחד מחמשת המחבלים היה איימן בורדרי, שהיה ממשגרי החוליה שביצעה את ההתקפה במוצב מרגנית ברצועה באוגוסט 00', התקפה שבה נהרגו שלושה חיילי גבעתי.

נאיף חוואתמה, העומד בראש ארגון החזית הדמוקרטית, פרסם כרוז שבו נאמר כי ההרוגים היו חברים בזרוע הצבאית של הארגון. הארגון מאיים בפעולות נקם נגד ישראל. מקורות פלשתינים אמרו כי בין ההרוגים איברהים ג'רבוע, אימן אל-בע'דארי, מאג'יד אל-מועמר ואימן אבו-סלימה, שהשתייכו למנגנון הלאומי הפלשתיני, למשטרת הגבולות של הרש"פ ולמודיעין הכללי של הרש"פ.


