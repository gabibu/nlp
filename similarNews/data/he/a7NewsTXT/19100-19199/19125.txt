

ועדת המשנה של ועדת החוקה חוק ומשפט דנה אתמול בנושא ריבית הפיגורים הנהוגה ע"י הבנקים למשכנתאות. על פי הנתונים שנמסרו לוועדה ריבית הפיגורים הנהוגה על ידי הבנקים נעה בין 11.8% (טפחות והבינ"ל למשכנתאות) ל 17% (בנק משכן).

שר המשפטים מאיר שטרית אמר שהבנקים נטפלים לאדם החלש. על פי חוזי המשכנתא, אם חל פיגור בתשלום המשכנתאות יכולים הבנקים למשכנתאות לתבוע את הלווה לשלם ריבית המבוססת על סכום ההלוואה כולה, מה שנקרא בעגת המקצוע "להציג את כל המשכנתא לפירעון", בלא קשר לסכום הפיגור בתשלום. שכר הטרחה של עורכי הדין העוסקים בעניין נגזר אף הוא מהצגת כל המשכנתא לפירעון, והוא עומד על כ 8% מגובה המשכנתא. "זהו שוד וגזל של אנשים קשיי יום", אמר שר המשפטים, שוד שעושים אותו הבנקים למשכנתאות ועורכי הדין, ובדעתי לשים קץ למצב זה, שהוא בבחינת מנהגי סדום ועמורה", אמר.

סגן המפקח על בנקים מוטי פיין אמר אף הוא כי יש להוריד את ריבית הפיגורים הנהוגה במשכנתאות, ולטענתו, לפני חודשיים הם המליצו לשר האוצר על נוסחה חדשה לחישוב ריבית פיגורים בתנאי אינפלציה אפס.

מנכ"ל בנק טפחות חיים פרייליכמן אמר כי כל בנק קובע לעצמו את גובה ריבית הפיגורים שהוא מנהיג. הוא אמר כי אכן בעת פיגור בתשלומים מוגש כל סכום המשכנתא לפירעון, אך אם החייב משלם את סכום הפיגור בצירוף ריבית עליו, התיק נסגר והבנק אינו ממשיך בהליכים נגדו.

גם אבי גבאי, סגן החשב הכללי ויו"ר הוועדה הבין-משרדית, המורכבת מנציגי משרדי השיכון, האוצר והבנקים, אמר כי ריבית הפיגורים הנהוגה היום גבוהה מדי.

יו"ר הוועדה חה"כ אופיר פינס אמר כי ריבית הפיגורים, שכר טרחת עורכי הדין ואגרות בית המשפט מנפחים את חובות הלווים לממדים בלתי אפשריים, המונעים מהם החזר החובות. פינס הודיע כי אף על פי שהצעת החוק הממשלתית אינה עוסקת כלל בריבית הפיגורים שנוהגים הבנקים להטיל על לקוחותיהם, תטפל הוועדה גם בהורדת ריבית הפיגורים, ותקבע לה תקרה בחוק. עוד אמר פינס שהוועדה, בתיקון החוק, תיצור מערכת שתאפשר לחייבים לעמוד בתשלומים, לא תתאפשר לבנקים הצגת כל המשכנתא לפירעון בעקבות פיגור בתשלומים, בכך יקטן שכר הטרחה של עורכי הדין, המוטל בסופו של דבר על החייב, ובהתאם תקטנה אגרות בית המשפט וריבית הפיגורים.

פינס פנה לנציגי הבנקים למשכנתאות בבקשה להימנע ככל האפשר מפינוי חייבים מדירותיהם עד לסיום עבודת הוועדה.


