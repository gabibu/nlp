

בוועדת החוץ והבטחון של הכנסת אמר היום הרמטכ"ל רב-אלוף שאול מופז כי ישראל ערוכה ברמה טובה לכל איום של החיזבאללה בגבול הצפון.

ראש חטיבת המחקר באגף המודיעין, תת-אלוף יוסי קופרווסר, ציין כי בימים האחרונים מנסה החיזבאללה להסלים את המצב לאורך הגבול הצפוני. לדבריו, החיזבאללה נקט בצעד חדש של ירי נגד מטוסים לעבר כל דבר שטס לאורך הגבול, גם בצד הישראלי. הירי כלל ירי לעבר מטוסים אזרחיים, צבאיים ונגד מזל"טים. באחד המקרים הירי בוצע לעבר מטוס אזרחי שטס מעל עמק החולה. לדברי קצין המודיעין, החיזבאללה מעוניין לשמור על המתח בצפון וכך לשמר את הלגיטימציה שלו להילחם נגד ישראל מאדמת לבנון.

עוד הוסיף הקצין כי באמצעות הפעילות הזו מנסה החיזבאללה לגרור את ישראל לתגובה.
