

ביממה האחרונה החריפו במדינה כמה מהמאבקים בעלי האופי הכלכלי-חברתי.

משרד התעשייה והמסחר הודיע כי יפעל להקטנת מספר המפוטרים ממפעל טקסטיל "בגיר" בקריית גת. זאת, לאחר שביום א' הודיעה הנהלת המפעל כי יהיה צורך לפטר 750 מעובדי המפעל.

אתמול, לאחר 50 ימי שביתה, החריפו הנכים את מאבקם. עשרה מהם הכריזו כי הם פותחים בשביתת רעב. הם אף התעמתו עם משמר הכנסת. אחד מקציני המשמר נפצע מאלימות הנכים בעת שניסה למנוע מכמה מהם מלהיכנס לבניין. הנכים טענו כי דווקא אנשי המשמר הם שפגעו בכמה המפגינים. יו"ר ארגון מאבק הנכים אריה צודקביץ' אמר כי הוא וחבריו מנהלים מלחמת הישרדות. לדבריו, במאבק על דרישותיהם כי יסופקו להם התנאים לחיות בכבוד לא נשארו להם אמצעי לוחמה נוספים, ולכן החליטו להשתמש בנשק האחרון ולפתוח בשביתת רעב. צודקביץ' אמר אתמול כי רה"מ אריאל שרון סירב להיפגש עם אתם, אף על פי שניסו לתאם עמו פגישה בכל דרך אפשרית. "מדובר בממשלה אכזרית, שרוצה לנצח את הנכים, לכופף אותם", אמר צודקביץ'.

צודקביץ' ציין כי למרות הפרסומים כי הציעו לנכים הצעות סבירות מדובר בהצעה שלפיה יוסיפו לכל נכה 186  לחודש בלבד. לדבריו מדובר בקבוצת נכים שוועדה קבעה כי הם אינם מסוגלים לעבוד ולהשתכר, ואלו מקבלים קצבה של 1700  לחודש. הטענות כאילו מדובר גם בנכים שאינם זקוקים לכסף הן שקריות, אמר. צודקביץ' הביע את התנגדותו למציאת פתרונות באמצעות תרומות. "הממשלה היא שצריכה לפתור את הבעיה, ולא באמצעות תרומות. אנו רוצים לחיות בכבוד, ולא להתבסס על קבצנות ועל תרומות", אמר.

אתמול התברר כי הטענה של אחת מהנכות השובתות, ולפיה ח"כ אליעזר כהן פגע בה במכוניתו, אינה נכונה. לפי עדותו של אחד מאנשי משמר הכנסת שנכח במקום ח"כ כהן הזיז את אחד המחסומים שהנכים הציבו במקום, כדי לאפשר מעבר למכוניתו. לדבריו, אחת הנכות אכן פונתה לבית החולים, אך פציעתה הייתה מבוימת.


