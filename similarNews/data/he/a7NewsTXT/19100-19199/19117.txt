

18 חשודים בסחר בסמים, בני 25 עד 40, בהם שתי נשים, נעצרו אמש במבצע מיוחד שערכה משטרת מרחב חוף, שכונה "עתיד ורוד". המבצע נערך באיזור ואדי נסנס ובשכונת הדר הכרמל בחיפה וכן בכפר איבטין שבעמק זבולון.

מפקד היחידה המרכזית של משטרת מרחב חוף, סנ"צ מנו לוי, מסר שהמבצע נערך בתום פעילותו של סוכן סמוי בקרב סוחרי הסמים. המדובר בעבריין לשעבר, שרכש במשך שלושת החודשים האחרונים סמים בכמויות גדולות מאותם חשודים, ובמיוחד הרואין.

אמש פשטו כ-100 שוטרים, רובם בלשים ממרחב חוף וכן שוטרים מיחידות יס"ם ואלון, בעת ובעונה אחת, על דירותיהם של 18 החשודים שכולם נמצאו בבתיהם. השוטרים נעזרו בשני כלבי גישוש. במהלך מעצרם של 18 החשודים, נערך גם חיפוש בבתיהם ונתפסו סמים מסוג הרואין, קוקאין, קריסטל ומריחואנה.

סנ"צ לוי ציין כי כל החשודים מוכרים למשטרה ואיש לא התנגד למעצר. לדבריו, הסמים שמכרו החשודים לא היו מיועדים לבני נוער, אלא לנרקומנים ומשתמשים שונים.


