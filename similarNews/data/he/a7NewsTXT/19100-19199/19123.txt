

צה"ל הודיע כי מהיום יושעו הקצינים "הסרבנים" שקראו לסרב לשירות ביש"ע, וזאת עד לבירור עניינם. גורם צבאי בכיר ציין כי הקצינים יזומנו לשרות מילואים קרוב, כרגיל, אך אם יעמדו בסירובם יטופלו טיפול משמעתי.

בעבור חלק מאותם סרבנים יהא שירות מילואים זה חידוש. כתבנו קובי פינקלר דיווח כי מבדיקה שערך צה"ל עולה שלמרות הטענה העולה מהמכתב כי הם "משרתים במשך שבועות ארוכים בכל שנה במילואים בשטחים ותכלית השירות היא הנצחת השליטה בעם הפלשתיני", חלק מחותמי המכתב כלל אינם משרתים ביש"ע, חלקם אף במשך שנים. דובר קבוצת הסרבנים סמ"ר במיל' עמית משיח, כך דווח, לא שירת ביש"ע כבר 5 שנים, וזאת עקב סירובו. במשך אותה תקופה הוא שירת במילואים פעם אחת בלבד, וזאת לאחר סיכום עם מפקד הפלוגה שלו כי ישבץ אותו לשירות בסמוך לקו התפר ובצד המערבי שלו.

סגן במילואים איתי סבירסקי הודח מגדוד הצנחנים שבו שירת לפני חצי שנה, אף הוא "מטעמי מצפון". סמ"ר במיל' אריק דיאמנט אינו משרת מזה כשנה וחצי, והוא משובץ ליחידה "ר"מ 70", יחידת הבלתי משובצים.

ראש השב"כ לשעבר ומי שכיהן כמפקד חיל הים עמי איילון התבטא השבוע בעניין זה, ואמר כי לטעמו אין מספיק חיילים המסרבים פקודה למעשים לא חוקיים המבוצעים ביש"ע. הוא גילה הבנה למכתב הסרבנים. אתמול פורסם כי קצין בכיר במטה הכללי של צה"ל הגיב בחריפות לדברי איילון. הקצין אמר: "אני רוחש בוז לדברים שהוא אמר. בוז גדול. למרות כל הרקע הבטחוני העשיר שיש לו, אני בז לאנשים הממרידים את הלוחמים של היום". עוד התייחס הקצין הבכיר לדברי איילון: "מי שחשב שאלה הם פני הדברים מדוע לא קם אז ועזב את המערכת לפני שנים? בתקופתו היה הכל נהדר?".

לדברי הקצין הבכיר ישראל אינה מבצעת מעשים לא חוקיים כלשהם ביש"ע, וכי "כל מה שאנו עושים עומד במבחן מוסרי עליון". "אנו נמצאים במלחמה, גם אם לא הוכרז עליה, והאויב שלנו הוא הטרור", אמר, והוסיף כי הביקורת על צה"ל בנושא מאפיינת "תהליך של התייפייפות". גם על דברי ראש השב"כ לשעבר יעקב פרי, שצוטט בתקשורת בסוף השבוע כאומר "מדיניות החיסולים אינה מוכיחה את עצמה", הגיב הבכיר כי המדיניות אפקטיבית מאוד, ותוכיח גם בעתיד כי היא מפעילה את מרב הלחץ על הרש"פ.

בצמרת צה"ל הביעו קצינים זעם על דברי איילון. קצין בכיר אחר הביע באוזני שומעיו "תמיהה" מדוע איילון אינו מצטרף לגוף פוליטי. לדבריו, איילון מבקש לעסוק בפוליטיקה בלי "ללכלך את הידיים" בחיים הפוליטיים. לכן הוא עוסק, לדעתו, בביסוס מעמדו כ "גורו" של אנשי שמאל.

באתר NFC פורסם אתמול כי אחד מממני מודעת הקצינים שהתפרסמה בעיתון "הארץ" הוא פרופ' דני גור, מנתח לב. המודעה קראה לחיילים "לסרב פקודה לכיבוש ולדיכוי פלשתינים, ולהימנע משירות בשטחים שמעבר לקו הירוק". גור, שעפ"י הדיווח הוא מאנשי השמאל המובהקים, אמר: "הקצינים האלה הם צדיקים, ולכן החלטתי לתמוך בהם".


