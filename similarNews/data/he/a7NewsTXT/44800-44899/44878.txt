


פרופ' ישראל, איזי, בורוביץ, מנכ"ל "ארקיע", וסבינה בירן, מנכ"ל "ישראייר", חתמו אתמול על הסכם לשיתוף פעולה בין חברות התעופה "ארקיע" ו"ישראייר".

שיתוף הפעולה חל על הטיסות הבינלאומיות שמבצעות החברות, והוא יבוא לידי ביטוי הן בטיסות השכר והן בטיסות הסדירות ששתי החברות מתכננות להפעיל על פי היתר משרד התחבורה ליעדים כמו קופנהאגן, ריגה, טשקנט, לובליאנה, טיביליסי ועוד. ההסכם חל על התחום הבינלאומי בלבד, כפי שמאפשר חוק ההגבלים העסקיים, ללא כל חשש להסדר כובל.

בחברות מדגישים כי בטיסות הפנים ארציות תימשך התחרות בין שתי החברות.

לדברי סבינה בירן "שיתוף הפעולה בין שתי החברות הוא צעד מתבקש והכרחי, וזאת עקב המצב הגיאופוליטי והמשבר בענף התיירות והתעופה. צעד זה מאפשר המשך הפעלתם של הקווים הקיימים, למרות המצב הקשה, וזאת תוך כדי פיתוח יעדים חדשים".

פרופ' בורוביץ הוסיף: "ההסכם ישפר את יכולת התחרות של חברת "ארקיע" ושל חברת "ישראייר" מול חברות השכר הזרות. יתרון נוסף הנובע מאיחוד הכוחות בין שתי החברות, הוא שנפתחה האפשרות לקחת סיכונים משותפים בהפעלת יעדים ארוכי טווח כמו ארצות הברית, המזרח הרחוק, אמריקה הלטינית ועוד".

החברות סבורות כי שימוש משותף בצי המטוסים, שמונה עתה שישה מטוסי סילון להפעלת
טיסות שכר לכ 40 יעדים שונים ברחבי העולם תוך ניהול ציוד תעופתי מתאים, יאפשר
ניצול משאבים אופטימלי וגמישות בכושרן של החברות לספק את כמות הביקושים בשוק .
