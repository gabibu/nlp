

הותרו לפרסום שמות החיילים: איתי מזרחי מבאר שבע נעם בהגון מאלקנה אלכסיי בליצקי ודורון כהן מראשון לציון.

בשבת בבוקר עלה טנק מדגם מג"ח 7 על מטען רב עצמה סמוך ליישוב דוגית בחבל עזה. כתוצאה מהפיצוץ וההתלקחות בתוך הטנק נהרגו ארבעה חיילים.

איתי מזרחי בן 21 מבאר שבע אהב מאד את השירות הצבאי . חבריו מספרים כי הוא התעקש מאד להיות חייל לוחם ואהב את השירות בחיל השריון. הם מספרים כי איתי היה בחור שקט שהיה עוזר לאנשים בכל מחיר.

לאיתי שני הורים אח ואחות.

נעם בהגון בן 20 גדל באלקנה ולמד בישיבת ההסדר בעתניאל. זהו האסון השני שנוחת על המשפחה בתוך שנה. לפני שנה איבדה אחותו את בעלה בתאונת דרכים.

חבריו מספרים כי נעם היה אדם צנוע אידאליסט שהקפיד בעניני הלכה.

נעם הותיר אחריו שני הורים, שני אחים ואחות.

דורון כהן בן 21 מפקד הטנק ואלכסיי בליצקי היו ידידים טובים עוד לפני הצבא וגרו בשכנות בראשון לציון. דורון דאג שאלכסיי ישרת כאיש צוות בטנק עליו פיקד.
בני משפחתו של דורון מתארים חייל בעל מוטיווציה רבה שביקש להתקדם בחיל השריון ורצה להגיע לקורס קצינים.

דורון הותיר אחריו זוג הורים ואחות.

אלכסי בליצקי בן 21 עלה מרוסיה לפני כשבע שנים. אלכסיי חייל מסור שאהב את השירות הצבאי עמד להשתחרר מהצבא והתכונן ללמוד באוניברסיטה.

אלכסי הותיר אחריו שני הורים ואח אחד אף הוא חייל בצה"ל.

לפי הדיווחים מהמטען החלה שריפה שגרמה לתחמושת שבטנק להתפוצץ. הטנק בער במשך כשעתיים. אחד מהאנשים שעסק בחילוץ הטנק אמר כי הקרקע הבוצית באזור מנעה גישת כבאיות למקום והכיבוי שנעשה לאחר שהתחמושת הפסיקה להתפוצץ, בוצע באמצעות מטפי כיבוי ידניים.

לאחר הכיבוי נגרר הטנק בסיוע דחפורים לישוב דוגית הסמוך. לאחר שחבלני צה"ל בדקו את הטנק חולצו גופות הלוחמים.

באזור האירוע התגלה מאוחר יותר מטען נוסף אשר נוטרל על ידי חבלנים.

דובר צה"ל מסר כי "המטען הוטמן והופעל בחסות מבנים פלשתינים אשר נמצאים בסמוך לגדר המערכת. כוחות צה"ל החלו לבצע בתגובה פעולות הנדסיות סמוך למקום האירוע".

כמה ארגונים נטלו אחריות לפיגוע. בשעות הבוקר הודיע ארגון החמאס כי אנשיו אחראים לפיגוע והערב פרסמו הג'יהאד האיסלאמי והפתח' הודעה משותפת לפיה הם אלו שהניחו את המטען.

אלוף פיקוד המרכז דורון אלמוג אמר הערב כי החמאס הוא האחראי לפיגוע. הוא ציין כי זהות החוליה שביצע אותו ידועה.
אלמוג קיים בעקבות הפיגוע מסיבת עיתונאים מיוחדת ובמהלכה אמר כי ארגון החמאס ממשיך באסטרטגיה שלו לתקוף בכל מקום אפשרי. "למרות השבועיים האחרונים ללא ירי קסאם", אמר, "אנו עדים לעלייה בכמות המטענים וההתרעות".

אלמוג הוסיף כי כפי הנראה המחבלים הפעילו את המטען עם מנגנון דריכה כפול ולכן הדחפור שמיועד לחשוף מטענים כאלו לא הצליח לאתר את המטען.

גדודי עז א-דין אל-קאסם הודיעו כי הפיגוע הוא "תגובה להריגתם של שני פעילי חמאס בשבוע שעבר, סמוך לבית להיה".

החמאס פרסם בהודעתו כי הוא צילם את פיצוץ הטנק ושככל הנראה הייתה סדרת פיצוצים בעקבות פיצוץ התחמושת שהייתה בטנק.

לפני כשנה במוצ"ש 14 בפברואר 02 התרחש פיגוע דומה בו נהרגו שלושת לוחמי טנק מרכבה 3 לאחר שהטנק עלה על מטען באזור נצרים.
