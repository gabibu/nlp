

24 חיילים מחטיבת גולני נפצעו אחר הצהרים מפיצוץ פצצת אר.פי.ג'י במהלך שיעור נשק באימון ברמת הגולן. שלושה מהפצועים במצב קשה.

הפצועים פונו במסוקים של חיל האוויר לבתי החולים "רמב"ם" בחיפה, "זיו" בצפת ו"שיבא" בתל השומר.

התאונה אירעה לאחר שסמל המחלקה "הדגים" לחייליו כיצד להתקין פצצת אר.פי.ג'י על גבי מטול ולהכינה לשיגור וזאת בתוך חדר המגורים של החיילים.

במהלך "ההדגמה" שוגרה הפצצה מתוך המטול והתפוצצה בתוך החדר.

רשף האש והעשן שנפלט מצידו האחורי של המטול שרף את כל חלל החדר וגרם אף הוא לפציעה של חלק מהחיילים.

בצה"ל הגדירו הערב את תאונת הנשק כ"טמטום מזעזע" של מפקד צעיר שלצערם הרב של חייליו לא הבין שהוראות בטיחות נכתבות בדם.

בתאונה נפגעו, כאמור, 24 חיילים מהמחלקה ששהו בתוך החדר.

סגן מנהל בית החולים רמב"ם בחיפה, ד"ר צבי בן ישי, מסר בהמשך לתקרית בבסיס צה"ל ברמת הגולן, כי לבית החולים הגיעו שבעה חיילים פצועים מתוכם שניים במצב קשה מאוד, אחד קשה, וארבעה בינוני. כולם נפגעו מרסיסים.

עוד נמסר מבית החולים כי כל החיילים הזקוקים לניתוח מנותחים עכשיו וחלקם ינותחו במהלך הלילה.
לבית החולים "זיו" בצפת פונו שישה מפצועי התקרית כולם במצב קל.

אלוף פיקוד צפון, בני גנץ, מינה ועדת חקירה ברשות קצין בדרגת אלוף משנה לבדיקת תאונת הנשק הקשה, אולם כבר בתום התחקיר הראשוני נראה כי רשלנות וחוסר מקצועיות של סמל המחלקה הם שגרמו לתאונה הקשה.

סמל המחלקה וחייליו המשרתים בפלוגת מסלול צעירה בגדוד ברק של חטיבת גולני, שוהים בשבועות האחרונים באימון ברמת הגולן ומתגוררים בבסיס האימונים אל-פורן, הסמוך לקיבוץ מרום גולן בצפון הרמה.

באזור שוררים תנאי אקלים קשיים - קור עז, ערפל ושלג, ולפיכך חלק מן התרגולים נעשים בתוך כיתות סגורות ובחדרי המגורים.

כך למשל, שיעורי הנשק והתרגולים בכלי הנשק השונים של המחלקה מועברים ע"י אנשי הסגל בתוך מבנה המגורים אולם התרגולים והשיעורים האלה נערכים בתחמושת תרגול מיוחדת שאינה מכילה חומרי נפץ ואשר צבועה בצבע תכלת כדי לזהותה בקלות מתחמושת "חיה".

מסיבה שעדין איננה ברורה בחר סמל המחלקה להדגים לחייליו את הפעלת מטול האר.פי.ג'י באמצעות תחמושת חיה הכוללת פצצת אר.פי.ג'י, ובה מטען נפץ קטן יחסית מסוג "מטען חלול" וכן מוט חומר נפץ הודף הקרוי בצה"ל 'חנ"ה'.

על פי הדיווחים הראשונים של החיילים למפקדיהם הרכיב סמל המחלקה את הפצצה על מטול האר.פי.ג'י ובאורח שאינו ברור עדיין הפעיל אותה ושיגר את הפצצה אל עבר קיר המבנה.

חלק מן החיילים נפגעו מן הפצצה עצמה וחיילים אחרים נפגעו מן הרשף הגדול שנפלט מחלקו האחורי של המטול.

"הפצצה שוגרה בתוך חדר סגור ויצרה בתוך החדר כדור אש", הסביר קצין בכיר המכיר את פרטי האירוע. "כדי להבין כמה האר.פי.ג'י מסוכן אפשר רק לציין שכאשר יורים אר.פי.ג'י באימונים אסור לעמוד מאחורי היורה במרחק של כ 90 מטרים וגם לא בצידי היורה במשפך בטיחות ברדיוס של 60 מטר. כל הרשף השתחרר בתוך החדר ופגע בחיילים שהיו מאחורי המטול. גם הפצצה התפוצצה בתוך החדר והמטען החלול, התפוצץ בתוך החדר".
