

מלון "הנסיכה" באילת הודיע כי תיירים ודיפלומטים בלגיים אינם רצויים. כך הודיע מנכ"ל המלון זיו גולדשטיין במכתב ששלח לשגריר בלגיה בישראל.

גולדשטיין הודיע במכתבו כי פסיקת בית המשפט העליון בבלגיה לפיה רה"מ שרון וקציני צה"ל בכירים יועמדו לדין על "פשעי מלחמה", מהווה פגיעה קשה במדינת ישראל, בריבונות מדינת ישראל וברגשי אזרחי ישראל והעם היהודי כולו.

"החלטת בית המשפט הינה פגיעה קשה בישראל מצד מדינה מערבית. הנהלת מלון הנסיכה באילת החליטה, כי אזרחים בלגיים אינם רצויים במלון, וכי הוא לא יארח תושבים בלגים ואף לא דיפלומטים", כתב גולדשטיין לשגריר.

הוא אף קרא לעמיתיו, מנהלי בתי המלון בישראל, להצטרף אליו במחאה זו, אותה יעביר לממשלת בלגיה יחד עם התחושה של עם ישראל ואת סלידתם מהחלטה זו.

בעליו של מלון הנסיכה באילת אלכסנדר טסלר, הוא יהודי המתגורר בגרמניה וחבר במגבית היהודית.
