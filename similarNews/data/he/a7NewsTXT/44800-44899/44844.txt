

שר ההגנה האמריקני דונאלד ראמספלד סירב ביום חמישי לשלול אפשרות של שימוש בנשק גרעיני במלחמה עם עיראק, אך הדגיש כי נשק גרעיני לא היה בשימוש במעשי האיבה מאז 1945.

"מבחינה היסטורית, מדיניותנו היתה על-פי רוב להימנע מהשימוש האפשרי בנשק גרעיני אם נותקף", אמר ראמספלד בשימוע מול חברי ועדת השירותים המזוינים של הסנאט.

ראמספלד השמיע את הדברים בעקבות שאילתא של הסנטור אדוארד קנדי, דמוקרטי ממסצ'וסטס, שהביע דאגה מהאפשרות שממשל בוש עשוי לשקול את הורדת הסף של שימוש אפשרי בנשק גרעיני.

קנדי שאל אם ארה"ב שוקלת ברצינות להשתמש בנשק גרעיני נגד עיראק.

"האדם היחיד בארה"ב המוסמך להורות על שימוש בנשק מסוג זה הוא הנשיא", השיב שר ההגנה.
"אם נתבונן בהיסטוריה שלנו, נראה שעברנו את מלחמת קוריאה, עברנו את מלחמת וייטנאם, ואנו עוברים את המלחמה בטרור, ולא השתמשנו בנשק גרעיני. עובדה זו ודאי אומרת משהו על הסף בנוגע לשימוש בנשק גרעיני", הטעים.

"אנו מאמינים, כי במקרה שייעשה שימוש בכוח בעיראק, נעשה מה שצריך לעשות תוך ניצול יכולות קונבציונליות", הוסיף ראמספלד.
