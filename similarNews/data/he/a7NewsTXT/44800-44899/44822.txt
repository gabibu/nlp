

נדחתה ההכרעה על מכירת "המשביר לצרכן".

נשיא בית המשפט המחוזי בתל אביב השופט אורי גורן, דחה את ההחלטה על מכירת "המשביר לצרכן".

בדיון שנערך בבית המשפט, אמר עו"ד ליפא מאיר, נאמן "המשביר לצרכן", כי עד כה, הגיעו שתי הצעות לקניית ה"משביר לצרכן" מקבוצת "סקאל" וקבוצת רמי שביט, אולם הוא מעדיף את ההצעה של קבוצת רמי שביט.

על פי הצעת קבוצת שביט, יישארו פתוחות 19 מתוך 27 חנויות "המשביר", לא פחות מ-60%מעובדי "המשביר לצרכן" יועסקו בחברה החדשה, על פי חוזה קיבוצי.

את המלאי שנותר ב"משביר לצרכן" ימכרו, ב"קונסיגנציה נכסים" שבבעלות "המשביר לצרכן" יקבלו מקבוצת שביט שכירות לטווח ארוך ו"במשביר לצרכן" יקבלו עמלה ממחזור המכירות העתידי של קבוצת שביט.

זאת, ככל שהמחזור ילך ויגדל עד מיליארד שקל - כחצי אחוז, עד מיליארד ורבע שקל - 0.75%.

עו"ד ליפא מאיר אמר שלהערכתו שווי העסקה עם קבוצת שביט תעמוד על בין 220 ל-275 מיליון שקלים.

כ-125 מיליון יועברו לטובת חובות מובטחים, 50 מיליון יועברו בדין קדימה, ושאר הכסף יותירו לנושים הלא מובטחים שהם יקבלו בין 14 ל-30 אחוזים מהחוב שלהם.

על פי הצעת "קבוצת סקאל", 18 סניפים של "המשביר לצרכן" יישארו פתוחים וכ-50% מהעובדים יישארו מועסקים, אולם לא בהסכם קיבוצי, אלא בחוזה אישי.

עוד הבטיחו ב"קבוצת סקאל", שמייד עם קבלת ההחלטה, יוכלו להזרים סחורה לחנויות.

שופט בית המשפט, אורי גורן, החליט לדחות ליום ב' את ההחלטה וביקש מהם הצעות משופרות לרכישת "המשביר לצרכן", הכוללות תשלום במזומן.
