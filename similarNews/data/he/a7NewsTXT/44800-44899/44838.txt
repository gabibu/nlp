

בפיקוד העורף יתייחסו לכל טיל שייפגע בישראל כאילו הוא כימי.

פיקוד העורף יתייחס לכל טיל שישוגר לעבר ישראל כאילו היה טיל כימי, שמהווה את האיום הכבד ביותר נגד אוכלוסייה אזרחית בישראל ודורש תגובה מיידית.

רק אחרי שיגיעו למקום צוותי הגילוי והזיהוי (גו"ז) של הפיקוד ויגיעו למסקנה, כי מדובר רק בטיל קונוונציונאלי ניתן יהיה להוריד את הכוננות באזור נפילת הטיל ולהוציא את האוכלוסייה מהממ"דים, המקלטים או החדרים האטומים, כך אמר ביום ה' ראש מטה פיקוד העורף, תא"ל איתן דנגוט.

במקרה של נפילת טיל ביולוגי, יש בידי ישראל אפשרות למענה בטווח זמן של מספר ימים, ע"י חלוקת תרופות לאוכלוסייה.
לכן, נחשב איום כזה לפחות כבד ופחות דחוף.

הערכת צה"ל לא השתנתה ולפיה, יש סבירות נמוכה לירי טילים על ישראל במהלך מתקפה אמריקנית בעיראק.

ואולם, יחד עם זאת מסיים צה"ל בימים אלה את היערכותו למתקפת טילים על ישראל מבחינת כוחות הנ.מ., היערכות פיקוד העורף והיערכות חיל האוויר וכוחות אחרים לאפשרות תגובה נגד עיראק באמצעים התקפיים.

יש לציין כי בישראל סבורים שהתרעה על טיל שישוגר ארצה ע"י עיראק תגיע 3 עד 6 דקות לפני פגיעת הטיל בישראל. זאת, הודות ללווינים אמריקנים המאתרים את הטיל כמעט מרגע שיגורו, כ-6 דקות לפני פגיעתו, והודות לסוללות טילי "החץ" המאתרות את הטילים לפחות 3 וחצי דקות לפני הפגיעה.

מיד עם גילוי הטילים במעופם, יופעלו באמצעות "הבור" של חיל האוויר בקריה בת"א מערכות הצפירה העירוניות בארץ ואחר כך מערכות הצפירה באזורים הכפריים.

באמצעי התקשורת תוקרן השקופית "חומת ברזל", המבשרת על שיגור טילים, וקלטת הסברה המבקשת מהאזרחים להיכנס למרחבים מוגנים- ממ"דים, מקלטים או חדרים אטומים.

בצה"ל מבקשים להאמין, כי הטיל נגד טילים "חץ" ישמיד כל טיל בדרך ארצה כבר בגובה של 60 עד 70 ק"מ, אך אם לא, אמור להימסר מקום נפילת כל טיל לכוחות הביטחון וההצלה בצורה מדויקת על ידי מפקדות המחוזות של פיקוד העורף, שיפעילו כל אחת תצפיות מגגות בתים ויהיו בקשר עם מסוקים שינסו לאתר נפילות טילים מהאוויר.

נתונים יימסרו לצה"ל גם מהמכון הסייסמולוגי או מדיווחי אזרחים.

על גוש דן תגן בנוסף המערכת "מקדש רומי" שתאתר בעזרת הצלבה של אינפורמציה המתקבלת משלוש מצלמות באזור את מקום נפילת הטיל במדויק.

למקום בו ידווח, כי נפל טיל יגיעו כוחות הרפואה וההצלה תוך הנחה כי מדובר בטיל כימי.

ערכות אישיות של גילוי, המכונות "קדט", וערכות משוכללות יותר על גבי כלי רכב, המכונות "סיגליות", יחלו במלאכת זיהוי החומרים באזור כדי לקבוע אם מדובר בפגיעת טיל קונוונציונאלי, כימי או ביולוגי.

למקום יגיעו יחד עם הכוחות הראשונים גם 3 ניידות רפואה של פיקוד העורף ומגן דוד אדום, ובהם לפחות רופא אחד ו-5 חובשים, שיחלו לטפל בפצועים- אם יהיו.

במקרה של גילוי חומרים כימיים, יחל פיקוד העורף בניקוי לפחות שני צירי הגעה לאזור, כדי שאפשר יהיה לפנות ממנו את האזרחים ששהו קרוב למקום הפיצוץ, או כאלה שהמיגון שלהם, כגון החדרים האטומים, נפרץ.

אלה יפונו במהירות לבתי החולים.

במקום יוקמו גם תחנות טיהור לכלי רכב, שיטהרו את כל כלי החילוץ וההצלה, כדי שאלה לא יפיצו חומרים כימיים ביציאתם מהשטח הנגוע.

רק לאחר תהליך זה, שייארך כשעה, ולאחר שלא יתקבלו אינדיקציות על שיגורי טילים נוספים, יוצאו מהמרחבים המוגנים האזרחים שהטיל לא נפל בשטחם.

אז גם ניתן יהיה לדווח היכן בדיוק נפל הטיל.

יש לציין, כי חומרי הלחימה הכימיים מסווגים לכאלה המתנדפים מעצמם ולכאלה העמידים.

איתור סוג החומר יקבע אם יחל באזור טיהור החומרים או שהחומרים הכימיים יתנדפו מאליהם.

האיום הפחות מיידי לחיי אדם הוא פגיעת טיל ביולוגי.

איתור נפילת טיל כזה יביא את פיקוד העורף לחלוקת האוכלוסייה באזור הפגיעה לשני חלקים עיקריים.

לאוכלוסייה הקרובה לטווח נפילת הטיל- עד 500 מטר- יחולקו תרופות המתאימות לסוג החומר הביולוגי מדלת לדלת.

לשאר האוכלוסייה באזור הנפילה, עד לטווח שייקבע בכל מקרה ומקרה בנפרד, יחולקו תרופות בתחנות חלוקה אזוריות.

צה"ל רואה את הכניסה למרחב הממוגן הדירתי (ממ"ד) כמענה הטוב ביותר להגנה מפני נפילת טילים מכל סוג.

בעדיפות שניה נמצאים המקלטים האטומים- אך רק אם ניתן להגיע אליהם תוך 3 דקות מרגע הישמע האזעקה.

החדר האטום נמצא בתחתית הרשימה, אך נראה כי מאות אלפי ישראלים שאין ברשותם ממ"ד או מקלט יצטרכו להשתמש במענה זה.
