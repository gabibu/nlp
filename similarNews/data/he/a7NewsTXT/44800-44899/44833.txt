

מחקר בינ"ל חדש מגלה: סל הרווחה לילדים בישראל נמוך וחד ממדי.

ישראל נמצאת רק בדרג השלישי (מתוך 4) בדירוג מדינות המערב, בשווי סל הרווחה לילדים, ביחס לשכר הממוצע במשק.

כך עולה ממחקר בינלאומי שסקר את סלי הרווחה לילדים ב-22 מדינות מערביות ושהוכן עבור משרד האוצר הבריטי.

המחקר רואה אור בגיליון חדש של הביטאון "בטחון סוציאלי", שיוצא לאור השבוע ומוקדש כולו לילדים ולזכויות הילד.

במאמר פרי עטם של ד"ר אשר בן אריה וד"ר ג'וני גל מהאוניברסיטה העברית בירושלים, מוסבר עוד כי כאשר נבדקים סלי רווחה שונים לפי הרכבי משפחות, ניתן למצוא כי בישראל תמונת סל הרווחה למשפחות קטנות, היא עגומה אף יותר.

בסל הרווחה לילדים במשפחות עם ילד אחד נמצאת ישראל רק במקום ה-18 מתוך 22 מדינות ובמשפחות עם שני ילדים, רק במקום ה-16 מתוך 22 מדינות.

רק במשפחות חד הוריות נמצא סל הרווחה לילדים של ישראל במקום טוב ברשימת 22 המדינות.

עוד נמצא במחקר כי סל הרווחה לילדים בישראל הוא דל במרכיביו, והוא מבוסס בעיקר (ולפעמים רק) על מרכיב קצבאות הילדים, מרכיב שנפגע קשות לאחרונה וקוצץ משמעותית, ועצם המשך קיומו נתון כעת לאיום מצד ראשי האוצר.

נקודות האור בניתוח סלי הרווחה לילדים בישראל היא בהקשר של ילדים במשק בית שבו יש הורה אחד.

נראה, שבמקרה זה השכילה מדינת ישראל לפתח סלי רווחה מגוונים הרבה יותר וכפועל-יוצא מכך גם בעלי ערך רב יותר.

יחד עם זאת, נראה שדווקא הרכב זה של משפחות עומד להיפגע, במסגרת שינויים הנעשים במערכת השירותים החברתיים ואשר משמעותם הקשחת הנגישות לתוכניות רווחה שונות.

ממצאי מחקר זה, יחד עם הממצאים בנוגע לתחולת העוני והמצוקה הכלכלית בקרב ילדים בחברה הישראלית, מצביעים על כך, שהיומרה כאילו מדינת ישראל מצטיינת במחויבותה לילדים ולצורכיהם, אינה נשענת על קרקע בטוחה כלל ועיקר.

ההשוואה האמפירית בין סל הרווחה לילדים בישראל לעומת זה שבמדינות רווחה אחרות, מלמדת שהרטוריקה המושמעת לעתים בדבר הדאגה החברתית לרווחתם של ילדים בישראל, אין לה הרבה על מה להסתמך, מסכמים כותבי המאמר.

להלן דירוג מדינות על פי שווי סל הרווחה לילדים ביחס לשכר הממוצע -

המדינות המובילות: אוסטריה, נורווגיה, פינלנד, צרפת.

המדינות בדרג השני: אירלנד, בלגיה, גרמניה, דנמרק, לוקסמבורג, שוודיה.

המדינות בדרוג השלישי: אוסטרליה, איטליה, ארצות הברית, בריטניה, ישראל, קנדה.

המדינות המשתרכות מאחור: הולנד, יוון, יפן, ניו-זילנד, ספרד, פורטוגל.
