

משרד הביטחון הודיע ביום חמישי בערב, כי ישראל מצטרפת לתוכנית פיתוח ויצור מטוס הקרב הרב זרועי והרב לאומי (JSF (JOINT STRIKE FIGHTER, בהסכם בילטרלי.

המטוס מתוכנן להיכנס לשימוש מבצעי בחיל האוויר בתחילת העשור הבא.

ביום חמישי נחתם בארה"ב, מסמך הצהרת כוונות המסדיר את תנאי הצטרפותה של ישראל לתכנית מטוס הקרב JSF.

על המסמך חתמו תת שר ההגנה האמריקני לענייני רכש, טכנולוגיה ולוגיסטיקה אדוארד אלדריג' ומנכ"ל משרד הביטחון האלוף במיל. עמוס ירון.

החתימה נעשתה במעמד שגריר ישראל בארה"ב דני איילון.

גורמים במשרד הבטחון מסרו כי החתימה הביאה "לסיומן המוצלח של התייעצויות אינטנסיביות שנמשכו חודשים רבים, בין נציגים של משרד הבטחון וחיל האוויר לבין סגל של משרד ההגנה האמריקני.

"סיום התהליך התאפשר גם בשל התמיכה ושיתוף הפעולה הנמשכים מצד משרדו של מזכיר ההגנה האמריקני דונאלד ראמספלד", נמסר.

במסמך הצהרת הכוונות הוסכם, כי מדינת ישראל תשתתף בתוכנית המטוס במסגרת בילטרלית.

עוד הוסכם, על הקמת משרד ישראלי בצמוד למנהלת הפרוייקט הבינלאומית בוושינגטון, ועל עקרונות להענקת הזדמנויות עבור התעשייה הישראלית, להתחרות על בסיס ערך מיטבי בנתחי פיתוח ויצור המטוס.

הצדדים הגיעו להבנה בנוגע לאספקת המטוסים מסוג JSF לחיל האוויר החל משנת 2012.

מטוס התקיפה הרב-זרועי JSF פותח ע"י חברת לוקהיד מרטין עבור חיל האוויר, הצי וחיל הנחתים האמריקניים ועבור הצי המלכותי של בריטניה.

מטוס הקרב הרב-זרועי העל-קולי מצויין בסימון F-35, ומיוצר בשלוש גרסאות: מטוס קרב בעל המראה ונחיתה קונבנציונליות עבור חיל האוויר האמריקני, גרסת נושא כוחות המיוצרת עבור חיל הנחתים האמריקני ומטוס קרב קצר בעל המראה ונחיתה אנכיות המיוצר עבור חיל הנחתים האמריקני והצי הבריטי.

גרסאות המטוס המתקדם יחליפו את מטוסי התקיפה אוויר-קרקע F-16 וסוגים נוספים בהם נעשה שימוש בזרועות השונות של צבא ארה"ב והצי של בריטניה, כמו גם בצבאות נוספים בעולם, לרבות ישראל.

משרד ההגנה של בריטניה הצטרף לפרוייקט יצור ה-JSF ב-2001, ובהמשך נחתמו הסכמים לצירופן של הולנד, איטליה, דנמרק, אוסטרליה, תורכיה, קנדה, נורבגיה, ועתה גם ישראל. גם סינגפור הביעה את רצונה להצטרף לתוכנית.

המטוס צפוי להיכנס לשירות בשנת 2008, וכאמור אמור חיל האוויר הישראלי לקבל אותו ב-2012.
