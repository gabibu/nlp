

שר החוץ בנימין נתניהו זימן אליו היום את שגריר בלגיה בישראל וילפרד גנץ והביע באוזניו מחאה חריפה על החלטת בית הדין הבלגי המאפשרת להעמיד לדין קציני צה"ל על פשעי מלחמה.

"מה שקרה אתמול בבלגיה, זו עלילת דם, זו גם פגיעה חמורה באמת, בצדק ובמוסר במדינת ישראל ובמאבק הבינלאומי נגד הטרור", אמר נתניהו בתום הפגישה. בפגישה אמר נתניהו לשגריר, כי מדובר בהליך פוליטי יותר מאשר משפטי. "אינטרסים פוליטיים החליפו את השיקולים המשפטיים". הוא הוסיף כי כשכל מדינה מקימה משיקולים פוליטיים ביסודם בית דין בינלאומי משלה, זו פגיעה חמורה במערכת המשפט הבינלאומי.

עוד אמר נתניהו, כי כשמסלפים את העובדות ושוללים מיהודים את הזכות להגן על עצמם "זו פגיעה בעם היהודי ובזכותו למקום תחת השמש".

שר החוץ הוסיף כי מה שקרה ביום ד' בבלגיה שייך ל"אירופה הישנה" על כל תחלואיה. בדבריו חזר נתניהו על דבריו של מזכיר ההגנה דונלד רמספלד שאמר כי צרפת וגרמניה המתנגדות למלחמתה של ארה"ב בעירק אינן מייצגות יותר את אירופה אלא הן "אירופה הישנה" וכי יתר מדינות אירופה תומכות בארה"ב.

נתניהו הביע בטחונו שבאירופה קמים עכשיו כוחות חדשים שמבינים שעתיד העולם ועתיד התרבות מחייב התגייסות חזקה למען האמת והצדק ולמען הסרת העלילה הזו מעל פני השטח.

השגריר גנץ, לא דיבר בפגישה ואמר כי טרם קיבל הנחיות ממשרד החוץ הבלגי, משום שאלה טרם קיבלו את פסק הדין המפורט. אחר הצהרים יגיע שגריר ישראל בבלגיה יהודה קינר להתייעצויות עם שר החוץ וראשי משרד החוץ כיצד על ישראל לנהוג בפרשה.
