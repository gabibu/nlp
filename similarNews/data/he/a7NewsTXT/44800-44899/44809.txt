

מנהל בתי הדין הרבניים הרב אלי בן דהן תומך ביוזמת רה"מ להעביר את בתי הדין הרבניים ממשרד הדתות למשרד המשפטים. מדובר בעריכת שינויים עליהם החליטה הממשלה וביניהם צמצום מספר משרדי הממשלה ועריכת שינויים בתוכם.

אתמול כינס מנכ"ל משרד רה"מ אביגדור יצחקי דיון בנושא, בהשתתפות הרב בן דהן, נציב שרות המדינה שמואל הולנדר ונציגי משרד האוצר.

הרב בן דהן אמר היום במהלך מסיבת עיתונאים לסיכום הפעילות בשנת 2002 כי בתי הדין הרבניים נתפסים כיום בעיני הציבור כאחד משרותי הדת ולא כחלק ממערכת המשפט.

לדבריו אם בתי הדין יוכפפו למשרד המשפטים, הדבר יועיל להידוק הקשר בין בתי הדין הרבניים לבין בתי המשפט לענייני משפחה. "ההידברות תהיה גדולה יותר והאזרח רק ירוויח", אמר.
