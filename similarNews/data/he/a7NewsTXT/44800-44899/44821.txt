

התאחדות המלונות קוראת לממשלה שלא לבטל את משרד התיירות.

נשיאות התאחדות המלונות בישראל קראה ביום ד' לממשלה שלא לממש את הכוונה לסגירת משרד התיירות ולהמשיך בסיוע לענף התיירות, זאת בשל הירידה הדרסטית בלינות תיירים בישראל בשנת 2002.

הדברים נאמרו במסיבת עיתונאים שהתקיימה בבית מלון "קראון פלז'ה" בתל אביב.

סך כל לינות התיירים שנרשמו בשנת 2002 המהווה כ-18% מכלל הלינות במלונות ב-2002, זאת לעומת כ-50% בשנים שלפני המשבר, עומד על כ-2.6 מיליון.

מדובר בירידה של כ-31% בלינות התיירים לעומת שנת 2001 וירידה של 73% לעומת שנת 2000.

תפוסת החדרים הארצית הממוצעת לשנת 2002 עמדה על כ-39% ,התפוסה השנתית הנמוכה שנרשמה אי פעם בישראל.

דווקא מספר לינות הישראלים עלה בשנת 2002 והוא היווה 82% מסך הלינות, זאת לעומת כ-50% עד לשנת 2000.

העלייה הינה של 6% לעומת שנת 2001 ועלייה של 21% לעומת מספר לינות הישראלים בבתי מלון בשנת 2000.

על פי התחזית לשנת 2003 מספר לינות הישראלים בבתי מלון עומד על 12.6 מיליון וזאת עלייה של כ-5%לעומת שנת 2002.

בנושא לינות התיירים מעריכים בהתאחדות המלונות כי צפויה ירידה של כ-15%.

"בעלי בתי המלון הזרימו כ-1.2 מיליארד שקלים וזאת כדי להחזיק את בתי המלון פועלים וכדי לא לפטר עובדים. אנו דורשים מהממשלה לממן את העסקת העובדים לשלושה ימים בשבוע ואילו אנו נממן את שאר הימים", אמר אבי אלה, נשיא התאחדות המלונות והוסיף: "הגענו די קרוב לתחתית. אם הממשלה לא תענה לדרישותינו, נאלץ לפטר בסדר גודל של בין 2,000 ל-3,000 עובדים. אמנם מדובר על מספר גדול יותר של עובדים שאין לנו הצדקה להחזיק בתקופות קשות שכאלה, אבל לא נשחרר אותם מעבודתם, מאחר ואנו מאמינים כי יבוא יום ונצטרך אותם ואז יעלה לנו יותר כסף להכשיר מחדש עובדים".

בהתאחדות המלונות קובלים גם נגד הכוונה בממשלה לבטל את משרד התיירות מאחר ולטענתם משקלה הכלכלי של תעשיית התיירות מצדיק קיום משרד ממשלתי עצמאי, כפי שהיה בעבר ופרט לכך להקים רשות לאומית לשיווק תיירות, שתרכז את פעילות הממשלה בתחום השיווק התיירותי, במסגרת משופצת לממשלה ולסקטור התיירותי ובתיאום עם משרד התיירות.

"על הממשלה להכיר בחשיבות התיירות כמרכיב משמעותי בכלכלה הלאומית ולקיים אסטרטגיה ממשלתית-מרכזית בתחום פיתוח התיירות", אמר אבי אלה, נשיא התאחדות המלונות והוסיף "בימים כתיקונם מועסקים בתיירות בישראל כ-230 אלף מועסקים שהם כעשרה אחוזים משוק העבודה בישראל, והתיירות מכניסה למשק כ-5 מיליארד שקלים, לכן לא ייתכן שמדברים על סגירת המשרד, צריך לדבר על חיזוק המשרד".

בהתאחדות המלונות מציעים כי אם אכן יוחלט לבסוף לצמצם את משרדי הממשלה, לא לסגור את משרד התיירות, אלא לצרף אליו את המשרד לאיכות הסביבה, דבר שגם שר התיירות הרב יצחק לוי, מביע בו תמיכה.

לדבריו של לוי, איחוד זה ייתן ביטוי לחשיבותה של התיירות כגורם כלכלי משמעותי במשק.
