

בבדיקה אקראית שערכו השבוע אנשי מכון התקנים בחנות של רשת היפר-רוזנפלד בפתח תקווה נמצאו ספלי שתייה ובהם ליקויים המסכנים את הבריאות.

מדובר בספלים צהובים שצורפו כמתנה למארז קפה "ארומה", שמייצרת חברת "עלית", ובהם נמצאו כמויות של עופרת הנחשבות מסוכנות לבריאות.

בעניין זה הבהירה אתמול חברת עלית כי הספלים החריגים נמצאו במשלוח אחד של ספלים שייבאה רשת רוזנפלד. אשפר לזהות אותם באמצעות בדיקת הכיתוב בתחתית הספל: MADE IN CHINA R.

מ"עלית" נמסר כי עם קבלת דוח הממונה על התקינות היא אספה מיד את כל הספלים מכל נקודות המכירה בארץ.

עוד מדגישים בעלית כי החברה רכשה את הספלים מיבואן שפעל על-פי תהליך מקובל, וכי הוא העביר אליה את כל המסמכים הנדרשים ליבוא, כולל בדיקות של מכון התקנים, המאשרות כי המוצר עומד בתקן.

חברת רוזנפלד, שבחנותה נמצאו הספלים המסוכנים, פרסמה מודעה בעיתונים, ובה היא קוראת לקונים שקיבלו את המתנה להשיב אותה מיד ולקבל תחליף תמורתה. חברת רוזנפלד קיבלה עליה אחריות על אי ההתאמה שהתגלתה בבדיקות של משרד התעשייה והמסחר.

בהודעתה של עלית לציבור היא מציינת כי את הכוסות שבתחתיתן מסומנת האות H בדקו מכון התקנים ומשרד התעשייה והמסחר, וכי הן אושרו לשימוש.
