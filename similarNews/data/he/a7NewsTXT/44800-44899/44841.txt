

נחתם פיקוח על מחירי סרטים דביקים, יריעות מפלסטיק, סוללות ומים מינרליים.

שר התעשייה והמסחר, דני נוה, ושר האוצר, סילבן שלום, חתמו ביום ה' בערב על הכנסה לפיקוח של מוצרים הנדרשים בעת חירום. החתימה נועדה למנוע הפקעת מחירים.

השר דני נווה אומר כי אין שום סיבה בעולם שהציבור שהתבקש על ידי מערכת הביטחון לקנות אמצעים שונים לאיטום, ישלם על כך במחירים גבוהים ממה שהיה מקובל לפני המשבר עם עיראק.

במסגרת ההיערכות למצב החירום, קיבלה הממשלה בתחילת ינואר השנה החלטה להחיל פיקוח על מצרכים ושירותים בעת חירום, כאשר הכנסתם לפיקוח תיעשה רק בעת הצורך.

מדובר במוצרים: סרטים דביקים, יריעות מפלסטיק, סוללות ומים מינרליים.

משרד התעשייה והמסחר נערך בחודשים האחרונים ועשה את כל ההכנות הדרושות לכל פעילות ואירוע אשר צפוי כי יתרחש בזמן חירום.

לאור הכוננות הגבוהה החליט שר התמ"ס, דני נווה, למנוע את ניצול המצב הביטחוני כדי להפקיע מחירים ולפגוע בציבור הרחב.

להלן המחירים המירביים -

מחיר מירבי ליריעות המשמשות לאיטום מפוליאתילן. פי.וי.סי ,פוליפרופילן או כל חומר פלסטי אחר - 3.5 ש"ח למ"ר.

מחיר מירבי למים מינרליים -
1. בקבוק חצי ליטר 3.00 ש"ח.
2. בקבוק ליטר וחצי 4.00 ש"ח.
3. בקבוק שני ליטר 4.50 ש"ח.
4. בקבוק של אחד וחצי-שניים ליטר באריזת שישייה מקורית 18.00 ש"ח.

מחיר מירבי לצרכן לסוללות אלקליין ולסוללות אבץ -

סוללות אלקליין:
1.5 וולט גודל AA או גודל AAA ב- 7.50 ש"ח.
1.5 וולט גודל C או גודל D ב- 15.00 ש"ח.
9 וולט או 4.5 וולט ב- 30.00 ש"ח.

סוללות אבץ:
1.5 וולט AA או גודל AAA ב- 3.00 ש"ח.
1.5 וולט גודל C או גודל D ב- 5.00 ש"ח.

המחיר הכולל של סוללות הנמכרות באריזה לא יעלה על המחיר ליחידה כשהוא מוכפל במספר יחידות.

מחיר מירבי לסרטים דביקים - המחיר המירבי הכולל לצרכן של סרט דביק יהיה 15 אג' למטר.
