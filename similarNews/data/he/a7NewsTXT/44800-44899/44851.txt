

יחידות מיוחדות של צבא ארה"ב חדרו כבר לאזורים שונים בעיראק, בשלב ראשון של המלחמה, כתב ביום חמישי העיתון "וושינגטון פוסט".

"הכוחות, הכוללים שני צוותים עם מספר חיילים בלתי ידוע, חוצים את הגבול לעיראק וממנה כבר יותר מחודש", ציין העיתון, שציטט מקורות עלומי-שם בפנטגון.

"יחידות הקומנדו האמריקניות מכשירות את השטח על מנת שהכוחות הקונבציונליים של הצבא יוכלו להשתלט על חלקים נרחבים בעיראק, אם ייתן הנשיא בוש הוראה לצאת למלחמה", כתב עוד העיתון.

לדעת "וושינגטון פוסט", חדירת הכוחות המיוחדים האמריקנים לעיראק מרמזת על תוכנית מלחמה שונה באופן משמעותי מזו שארה"ב ובעלות בריתה יישמו במלחמת המפרץ ב-1991.

"במקום להתחיל בהפצצה אווירית מסיבית, כוללת התוכנית שורה של פעולות מוקדמות ביבשה על מנת לתפוס שטחים ולהטיל מצור על בגדאד עוד לפני שהמטוסים יכו בבירה", ציין העיתון.

לדברי מומחים צבאיים ופקידים בפנטגון ששוחחו עם כתבי העיתון, ארה"ב ובעלי בריתה הבריטים עשויים לפתוח במבצע צבאי בעיראק בפלישת כוחות יבשה, שחלק מהם יוכלו להתקדם מצפון עיראק ולהגיע, לדבריהם, למבואות תיכרית מבלי לירות ירייה אחת.

לעיר תיכרית, הממוקמת 170 קילומטרים צפונית-מזרחית לבגדאד, יש חשיבות מיוחדת בעיני מתכנני המלחמה, משום שהיא עיר הולדתו של סדאם חוסיין ואחד ממאחזי משטרו.
