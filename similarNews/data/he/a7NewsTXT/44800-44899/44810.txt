

סגן ראש ממשלת עיראק טארק עזיז אמר כי לארצו אין עוד את האמצעים לתקוף את ישראל במקרה של מתקפה אמריקנית.

סגן ראש ממשלת עיראק טארק עזיז אמר כי לארצו אין עוד את האמצעים לתקוף את ישראל במקרה של מתקפה אמריקנית.

לשאלה בראיון לתחנת הטלוויזיה הצרפתית "פראנס-2", באשר לפעולות תגמול אפשריות נגד ישראל, השיב עזיז בשיחת טלפון מרומא, שם ייוועד ביום שישי עם האפיפיור: "הנה אחד המשחקים של האמריקנים והישראלים - לעורר פאניקה, להתריע התרעות שווא על סכנה כביכול".

"איננו מאיימים על איש: אין לנו את האמצעים לתקוף את ישראל. היו לנו את אמצעים ב-1991, אך אין לנו אותם היום. הטילים ארוכי הטווח שלנו הושמדו כולם", הטעים.

"איננו יכולים לדבר על מעשי תגמול, כשאין לנו את האמצעים לעשותם", הוסיף עזיז.



עזיז הגיע לרומא בטיסה מבגדאד, לאחר חניית ביניים באיסטנבול.

לכתבים ברומא, אמר עזיז כי לארצו אין כל כוונה לתקוף את טורקיה, במקרה של פעולה צבאית נגד עיראק בהנהגה אמריקנית. עוד אמר עזיז כי בגדאד מתנגדת להצבת כוחות או"ם בתחומה, כסיוע לפקחי הנשק.

ארה"ב קראה לנאט"ו לפרוס סוללות טילי "פטריוט" ולהציב צוותים המתמחים בלוחמה כימית, כדי להגן על טורקיה, אם אכן תתנהל מלחמה בעיראק השכנה.

עזיז הגיב על כך ואמר: "למה? אין לנו כל כוונה לתקוף את טורקיה, ואיננו מחזיקים ברשותנו טילים לטווח ארוך", אמר עזיז בראיון שהעניק לפני צאתו את בגדאד.

עזיז אמר כי נשיא ארה"ב ג'ורג' וו. בוש "מתנהג כהיטלר חדש", וציין כי בוש מנסה להביא את מועצת הבטחון של האו"ם "לציית לדבריו מבלי לומר מלה".

לדעת עזיז, "הצבת חיילי או"ם בשטח עיראק אינו רעיון טוב. אין לדבר כל קשר עם פירוק הנשק. זו תהיה הפרזה, והפרת הריבונות העיראקית".

נקודת השיא בביקור בן שלושה הימים תהיה ללא ספק הפגישה בין עזיז לאפיפיור, שתיערך ביום שישי, היום בו יגיש ראש צוות פקחי הנשק של האו"ם, הנס בליקס, את הדוח המסכם שלו בעניין שיתוף הפעולה העיראקי, לנציגי המדינות החברות במועצת הבטחון.

כן ייפגש עזיז עם ראשי האופוזיציה האיטלקית, שגינו את תמיכת ראש הממשלה, סילביו ברלוסקוני בעמדת ארה"ב, ועל פי שמועות, ישוחח גם עם אחד מהשרים בממשלתו.
