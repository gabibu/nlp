

מקרה נדיר של זיהום בלבה של אישה בעקבות מגע עם חתול בית נתגלה השבוע בירושלים. לחדר המיון של ביה"ח "ביקור חולים" בעיר הגיעה השבוע אישה בת 70, והיא סובלת מעלייה ממושכת בחום גופה. מבדיקה ראשונית של הצוות הרפואי, בראשותו של מנהל היחידה למחלות זיהומיות בבית החולים ד"ר אפרים הלפרין, הסיקו הרופאים כי מדובר ככל הנראה בזיהום חמור במסתם הלב, כתוצאה מחיידק כלשהו שהתיישב עליו ושהתרבה.

בתחילה התקשו הרופאים לקבוע באיזה חיידק מדובר. זיהוי החיידק משמעותי ביותר בתהליך חיסולו. "באמצעות תחקיר שביצענו בעל פה עם החולה נאלצנו לנחש מהו החיידק", אמר אתמול ד"ר הלפרין. "הכנו רשימה של חיידקים אפשריים ופסלנו אותם לפי התשובות שנתנה. בסופו של דבר הצלחנו להגיע למסקנה כי מדובר בחיידק מסוג "ברטונלה", שאותו אפשר למצוא לרוב על גבי פרעושים שנמצאים על חתולים".

גילוי החיידק התאפשר בתחקיר אפידמיולוגי הבוחן את מידת תפוצתם של חיידקים, ולאחר שבתשובותיה סיפרה החולה כי בנה מחזיק חתול בביתו, וכי ימים אחדים לפני כן היא ביקרה אצלו.
הרופאים הסיקו כי אחד הפרעושים הנושא את החיידק "טייל" על גופה של החולה, ועקב כך חדר החיידק לדמה והתיישב על מסתם הלב. כך התפתח זיהום חמור על גבי המסתם, ונוצר חשש חמור ביותר לחייה של האישה.

"זהו מקרה נדיר ביותר. עד כה התגלו בהיסטוריה העולמית רק כמה עשרות מקרים דומים", אמר ד"ר הלפרין.

"החיידק עצמו אינו נדיר כלל, והוא נמצא על פרעושים רבים. גם מקרים שבהם נגרמים זיהומים אצל בני אדם כתוצאה ממגע עם חתולים נושאי פרעושים אינם נדירים. החיידק ידוע בהיותו גורם למחלה קלה הקרויה 'שרטת החתול', והיא מופיעה בדרך כלל אצל ילדים. מחלה זו די קלה, והיא מלווה בדרך כלל בהתנפחות בלוטת הלימפה, ובטיפול אנטיביוטי פשוט ולפעמים אף בלעדיו היא חולפת", ציין, אולם במקרה זה נגרמה דלקת חריפה ביותר, ובמחלקה הוחלט לבצע ניתוח לב פתוח בדחיפות, וזאת כדי להחליף את המסתם הנגוע במסתם מלאכותי.

כדי להבטיח שהזיהום לא ישוב גם אל המסתם החדש היה צורך לטפל בזיהום, קודם כל במתן תרופות אנטיביוטיות ואחר כך לבצע את הניתוח. "רצינו למנוע מצב לא נעים, שבו החיידק נשאר בגוף ומתיישב על המסתם החדש. משום כך היה צורך לטפל בחולה באמצעות אנטיביוטיקה לפני הניתוח ולשוב לטפל באמצעותה גם אחריו", סיפר ד"ר הלפרין.

בשל הנזק החמור שנגרם למסתם לא היה די בטיפול אנטיביוטי, והיה צורך דחוף להסיר את האיבר הנגוע ולהחליפו במלאכותי.

"על בעלי חיות מחמד לדעת שבעלי החיים הם מקור לזיהומים שונים", התריע ד"ר הלפרין. "אומנם אין צורך לפחד. מרבית מקרי הזיהומים הם קלים ואפשר לטפל בהם בקלות, ונדירים ביותר הם המקרים הדרמטיים כמו מקרה זה. עם זאת באופן כללי יש צורך להיות מודע לחשש ולהיזהר מפניו. הדרך הקלה ביותר היא פשוט לשמור על ניקיונן של חיות הבית", הוא סיכם.

יש לציין כי מצבה של החולה משתפר, וכי היא מחלימה לאט אך בבטחה.
