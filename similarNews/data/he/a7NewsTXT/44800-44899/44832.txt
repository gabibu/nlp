

מאות מוסדות תרבות ואמנות במדינה בסכנת סגירה מיידית.

חברי מטה המאבק להצלת התרבות והאמנות במדינה החליטו ביום חמישי בערב לתבוע מראשי המפלגות - הליכוד, העבודה, שינוי, מפד"ל ומרצ - לעמוד בהתחייבות שנתנו להם ערב הבחירות, ולכלול בכל הסכם קואליציוני חדש התחייבות מפורשת וחד-משמעית לפעול למניעת התמוטטותם וסגירתם המיידית של מאות מוסדות תרבות ואמנות ברחבי המדינה ובעיקר ביישובי הפריפריה.

בישיבת מטה החירום שהתקיימה במשרד אמנות לעם בתל-אביב, הוחלט להמשיך וללחוץ על חברי הכנסת והממשלה החדשים לכלול בסדר היום הלאומי והציבורי את המחויבות להציל את חיי התרבות והאמנות.

זאת, לאחר שהקיצוצים בתחום זה בתקופה האחרונה היו גדולים בעשרות אחוזים מאשר הקיצוצים שחלו על שאר התחומים המתוקצבים על-ידי המדינה.

פניה מיוחדת תישלח ע"י המטה בתחילת השבוע הבא לנשיא המדינה משה קצב שהבטיח את סיועו למטה, מיד אחרי הבחירות והודיע, כי לא יוריד את מחויבות המדינה לתרבות ולאמנות מסדר יומו.
