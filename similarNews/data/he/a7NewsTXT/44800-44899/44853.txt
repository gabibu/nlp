

סגן ראש ממשלת עיראק טארק עזיז, שבא ביום חמישי לרומא ערב פגישתו הצפויה עם האפיפיור, הזהיר כי סדאם חוסיין לא יסכים לצאת לגלות, ודרש להעניק ארכה נוספת לפקחי האו"ם.

עזיז הכחיש את הטענות האחרונות נגד עיראק, שהטילים שלה חורגים מטווח 150 הקילומטרים שקבע האו"ם.

"הטילים שלנו אינם מסוכנים, טווח הירי שלהם קצר מאוד והם אינם מצוידים במערכת היגוי, עד כדי כך שלעיתים הם נופלים במרחק של 5 עד 10 קילומטר מהמטרה", אמר בנימה עוקצנית.

כן אמר עזיז בנימה אחרת, כי אלה הסומכים על אפשרות של יציאתו לגלות של סדאם חוסיין כדי למנוע מלחמה, טועים.

"הנשיא יישאר בעיראק בכל מחיר", ציין עזיז בהתייחסו לקולות הרבים המצביעים באחרונה על הגלייתו של המנהיג העיראקי כמוצא אחרון.

בעניין אחר, ביקש עזיז להעניק ארכה נוספת לפקחי האו"ם, והביע את אמונו כי בסופו של דבר יוכח שאין לארצו נשק להשמדה המונית.

"אלה הטוענים שהזמן אוזל, הם אלה המפחדים מהאמת, ואם ניתן זמן לפקחים, האמת תצא לאור, משום שלא יוכלו למצוא את הנשק להשמדה המונית, מאחר והוא אינו קיים", הטעים.

סגן ראש ממשלת עיראק טען, כי ממשלתו היא קורבן למה שהגדיר "האשמות מתוכננות", וציין כי מלחמה אפשרית רק תתרום לאינטרסים של ארה"ב לשלוט על הנפט ולרכוש הגמוניה באזור המפרץ הפרסי.

בתום פגישתו ביום שישי עם האפיפיור, וטרם שיקיים מסיבת עיתונאים, ייפגש עזיז עם שר החוץ האיטלקי פרנקו פרטיני.
