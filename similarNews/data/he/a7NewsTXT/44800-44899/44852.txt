

השבוע לא יצא השבועון החרדי "השבוע" לאור, עקב החרמתו על ידי גורמים חרדיים. במשך השבוע התנהל מסע הכפשות ואיומים בעיקר מצד חסידות גור והעתון "המודיע", כנגד עורך "השבוע".

השבוע לא יצא השבועון החרדי "השבוע" לאור עקב החרמתו על ידי גורמים חרדיים.

עורכו של השבועון אשר צוקרמן הואשם כי קרא לתמוך במפלגת "חירות" הנחשבת בעיני העולם החרדי כמפלגה חילונית. קריאתו זו היתה בניגוד לדעת מועצת גדולי התורה.

במשך השבוע התנהל מסע הכפשות ואיומים בעיקר מצד חסידות גור והעתון "המודיע", כנגד עורך "השבוע". עיתון "המודיע" בו שולט הפלג של חסידות "גור", פרסם מודעות בעיתון הקוראות להחרים את "השבוע". הוא אף כינה את צוקרמן בשמות גנאי חריפים והאשים אותו ב" פגיעה בגדולי ישראל " ו"הפניית עורף להוראותיהם".

החרם שפורסם ברחבי בני ברק, אוסר על חנויות למכור את "השבוע", ועל המפיצים נאסר להפיץ את העיתון.

ביום שלישי נערכה הפגנה סוערת של כ   400 מחסידי גור ליד ביתו של צוקרמן בבני ברק, תוך נסיון לפרוץ לביתו, והיו אף איומים להרוג אותו.

המשטרה נאלצה לפזר את ההפגנה ואף הפעילה לשם כך כוח. כמה מפגינים אושפזו לקבלת טיפול.

ביום רביעי נעצרו שבעה אנשים, והם שוחררו ביום חמישי.

נמסר כי לצוקרמן הוצמדו שומרי ראש מחשש לחייו.

בתיווכם של אישים שונים, נערכים נסיונות לפשרה כולל התערבות של אדמו"רים בכירים במועצת גדולי התורה .

בעקבות החרם והאיומים על חייו של עורך העיתון, השבועון לא יצא לאור השבוע ולכן לא נמצא בדוכנים ביום חמישי, כשאר העתונים החרדיים.

גם היום המשיך "המודיע" לתקוף את עורך "השבוע" צוקרמן, וצופים כי הוא ימשיך בתקיפתו גם בגליון יום שישי.
