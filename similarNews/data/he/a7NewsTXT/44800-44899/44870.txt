

משרד התחבורה הוציא אזהרה לכל חברות התעופה הפרטיות בישראל, למעט אל על, ארקיע וישראייר, שלא לטוס ליבשת אפריקה, למקומות האלה: מדינות ערב, כל מדינות צפון אפריקה, סומליה, אריתריאה, קניה ואתיופיה.

האזהרה באה בעקבות החרפת איומי הטרור נגד יעדים ישראלים בחו"ל, ובעיקר נגד מטוסים.
דובר משרד התחבורה אבנר עובדיה מסר כי האזהרה אינה חלה על חברות התעופה אל על, ארקיע וישראייר מאחר שבכל טיסותיהן מוצבים מאבטחים ישראלים.

מנהל אגף הביטחון במשרד התחבורה דני שנער שיגר לכ 30 חברות התעופה הפרטיות בישראל פנייה, ובה הוא מתריע על הסכנות האורבות לנוסעים בטיסות ליעדים אלה והמליץ להן שעד להודעה חדשה יימנעו מלטוס למדינות צפון אפריקה.

אגף הביטחון במשרד התחבורה ערך אתמול ביקורות פתע בנמל התעופה בן גוריון, בעשרות מטוסים של חברות התעופה הזרות הפועלות בישראל. בין השאר נבדק האם מותקנות במטוסים אלה דלתות ביטחון, המפרידות בין תא הטייס לנוסעים, כמתחייב מהוראות מינהל התעופה האזרחית של ישראל.

ממצאי הביקורת העלו כי בכל המטוסים שנבדקו הותקנו דלתות משוריינות החסינות בפני ירי. דובר משרד התחבורה מסר כי התוצאות משביעות רצון, וזאת במיוחד לנוכח העובדה כי בעבר נמצאו ליקויים בנהלי הביטחון של חלק מחברות התעופה הזרות.

מיד עם הכרזת כוננות גבוהה בחיל האוויר בעקבות המתקפה האמריקנית הצפויה בעירק החליט אתמול מינהל התעופה האזרחית לסגור את המרחב האווירי של ישראל לכלי טיס קלים.

בין כלי הטיס שלא יורשו לטוס נכללים מטוסים פרטיים, מצנחי רחיפה ממונעים ודאונים. כמו כן יופסקו כל טיסות האימונים של בתי הספר הפרטים וטיסות לדיווחי תנועה. הפעילות האווירית הפנים ארצית היחידה שתותר היא של חברות אל על, ארקיע וישראייר. כמו כן יאושרו טיסות ריסוס, טיסות לכיבוי שריפות וטיסות מיוחדות להטסת חולים ופצועים.
