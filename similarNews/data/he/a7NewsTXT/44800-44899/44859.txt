

התעשייה האווירית ו"בואינג" חתמו על הסכם לבניית תשתיות ייצור למרכיבי טיל ה"חץ" בארה"ב.

במסגרת שיתוף הפעולה האסטרטגי בין חברת "בואינג" ובין התעשייה האווירית נחתם לפני מספר ימים הסכם לבניית תשתיות לצורך הייצור המשותף בארה"ב של רכיבי טיל ה"חץ".

הטיל, מהווה חלק ממערכת הנשק "חץ", המערכת האנטי-בליסטית המבצעית היחידה בעולם.

יצחק ניסן, סמנכ"ל התע"א ומנהל חטיבת הטילים והחלל וג'ים אבט סמנכ"ל בכיר ומנהל חטיבת מערכות טילי ההגנה ב"בואינג", חתמו על הסכם במפעל התעשייה האווירית.

אבט אמר בעת חתימת החוזה כי "ישראל וארה"ב הינן בעלות ברית מזה שנים רבות.

זו זכות גדולה שאנו משתפים עמכם פעולה בתכנית ה'חץ'.

חוזה זה מציין את תחילת העבודה המשותפת ויביא להצלחת פרוייקט ה'חץ' ופותח דרך לפרוייקטים עתידיים בתחום ההגנה נגד טילים בין שתי החברות".

משה קרת, מנכ"ל התעשייה האווירית אמר כי "חתימת ההסכם עם בואינג היא הכרה ביכולתה הטכנולוגית של התע"א ובאיכות מוצריה.

הסכם זה הוא הרחבה של ההסכמה הקיימת בין שתי החברות לשתף פעולה בתחומים רבים ומגוונים אחרים ומהווה אבן דרך חשובה ליכולת הייצור בעתיד".

ממשלת ישראל והממשל האמריקני התירו לתע"א לייצר במשותף עם חברת "בואינג" רכיבים מטיל ה"חץ" כדי לאפשר האצת קצב ייצור טילים הדרושה לפריסה רחבה ומהירה בארץ כדי להגן על בטחונה.

"בואינג" תהיה אחראית על הייצור של כ-50 אחוזים מרכיבי ה"חץ" בארה"ב ותרכז את פעילות ייצור רכיבי הטיל המיוצרים ע"י חברות אמריקניות אחרות.

התע"א, המשמשת כקבלן ראשי בפרוייקט, תהיה אחראית על השילוב של רכיבי המערכת ועל ההרכבה הסופית של ה"חץ" בישראל.
