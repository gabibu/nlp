

הטיל מסוג "קסאם" מוכן לשיגור שנמצא הבוקר כשהוא מכוון לעבר הישובים אפרתה ומגדל עוז, בגוש עציון, התברר כטיל דמה שנועד למשוך את חיילינו. לטיל הדמה חובר מטען צינור.

מקורות צבאיים מסרו כי הטיל נמצא בסריקות שביצעו כוחות צה"ל בכפר בית פג'ר, מדרום לבית לחם.

טיל הדמה היה מוכן לשיגור וכוון לעבר הישובים הדרומיים לו אפרתה ומגדל עוז. כוחות צה"ל הזעיקו חבלנים וכוננות הוכרזה באיזור, ובמסגרתה נקראו התושבים לרדת למקלטים ולא לשלוח את ילדיהם לבתי הספר. כעבור, זמן קצר הורדה רמת הכוננות והתושבים הורשו לצאת מהמקלטים.

בבדיקת החבלנים התברר כי מדובר בטיל דמה אליו חובר מטען צינור. בצה"ל מעריכים כי הטיל יועד למשוך אליו את כוחות צה"ל ובהתקרבם היה מופעל מטען הצינור.

המטען נוטרל בשלום. לא היו נפגעים ולא נגרם כל נזק.
