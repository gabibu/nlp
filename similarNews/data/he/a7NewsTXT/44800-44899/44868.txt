

מנהל בתי הדין הרבניים הרב אלי בן דהן תומך ביוזמת ראש הממשלה להעביר את בתי הדין הרבניים ממשרד הדתות למשרד המשפטים.

יש לציין כי לאחרונה אישרה הממשלה החלטה לצמצם את מספר משרדי הממשלה ל 18 וכן לבצע שינויים מבניים בתוך משרדי הממשלה.

השבוע כינס מנכ"ל משרד ראש הממשלה אביגדור יצחקי דיון בנושא, בהשתתפותם של הרב בן דהן, נציב שירות המדינה שמואל הולנדר ונציגי משרד האוצר.

במסיבת עיתונאים לסיכום הפעילות בשנת 2002, שנערכה אתמול, אמר הרב בן דהן כי בתי הדין הרבניים נתפסים כיום בעיני הציבור כאחד מהגופים המספקים שירותי דת ולא כחלק ממערכת המשפט, ולכן, אם הם יהיו כפופים למשרד המשפטים יועיל הדבר להידוק הקשר בין בתי הדין הרבניים לבין בתי המשפט לענייני משפחה. "ההידברות ביניהם תהיה הדוקה יותר, והאזרח רק ירוויח מהמצב החדש", הוא אמר.

הרב בן דהן מסר אתמול כי בשנת 2002 התגרשו בישראל 9,101 זוגות, ירידה של 4.1% לעומת השנה שעברה.

למרות הירידה הכללית במספר המתגרשים בכמה מן הערים הגדולות ובעיקר המבוססות, נמשך הגידול:

בתל-אביב התגרשו 733 זוגות - גידול של 3.2%. בירושלים התגרשו 604 זוגות - גידול של 1.5%. בפתח-תקווה 304 זוגות - גידול של 5.2%. הזינוק החד ביותר נרשם בכוכב יאיר - מזוג אחד שהתגרש ב-2001 לעשרה זוגות אשתקד - עלייה של 900% .

לעומת זאת, היו ערים שבהן נרשמה ירידה במספר הגירושים. בחיפה התגרשו 225 זוגות - ירידה של 40% , בכרמיאל ירידה של 38%: ל-61 זוגות ובקריית-אתא התגרשו 52 זוגות - ירידה של 48% .

להערכת הרב בן-דהן הסיבות לירידה בגירושין היא, ראשית, המצב הכלכלי: קשה יותר להתקיים ממשכורת אחת, ושנית, המצב הביטחוני: הוא מגביר את הלכידות המשפחתית.
יש לציין כי בשנת 2002 נישאו במסגרת הרבנות 29,800 זוגות, כך שהיחס בין הנישאים למתגרשים עומד על 30%, שהוא נמוך בהשוואה לאירופה וארה"ב.

ב-2002 הוגשו 8,339 תביעות גירושין והושגו 7,983 הסכמי גירושין. במהלך 2002 הותרו 21 עגונות: ארבע עשרה מישראל, ארבע מארה"ב, אחת מתאילנד, אחת ממרוקו ואחת מאנגליה. את הבעלים איתרה היחידה המיוחדת של בתי הדין הרבניים לטיפול בנשים עגונות, ונכון להיום נותרו כחמש עשרה נשים עגונות. יצוין כי מבין העגונות שבעליהן נמצאו בישראל שלושה בעלים נתנו את הגט רק לאחר שנשלחו לכלא בשל סירובם לעשות זאת.
בהנהלת בתי הדין הרבניים שוקלים לפרסם תמונות של סרבני-גט באתר האיטרנט של בתי הדין הרבניים.

הרב בן-דהן מסר עוד כי בשנת 2002 נפתחו בסך הכל 75,651 תיקים, ו 77,682 נסגרו, דבר המלמד על המשכיותו של תהליך ההתייעלות בבתי הדין הרבניים.
עוד נמסר כי בשנה שעברה התגיירו בבתי הדין המיוחדים לגיור 3,629 עולים לעומת
3,100 ב 2001.


