

מעצרו של אבינועם קריספין החשוד השני בתקיפת הערבי במואסי הוארך ב-5 ימים בלבד. כתבנו משה פריאל מדווח כי לאחר שהשופט צפה בקלטת של ידויי האבנים הוא ציין כי קריספין נכח במקום אך "לא היה שותף בלינץ'".

קריספין הובא אתמול לבימ"ש השלום בבאר שבע לצורך הארכת מעצרו. כתבנו משה פריאל מדווח כי התביעה ביקשה לעוצרו לעוד 10 ימים בטענה שקריספין חשוד בנסיון לרצח, תקיפת שוטרים והכשלתם. נציג המשטרה טען בפני השופט כי נגד החשוד יש ראיות מספיקות הקושרות אותו לכאורה למעשה ה"לינץ'" בערבי. בדיון תמה פרקליטו של קריספין מדוע עד כה לא נחקרו הערבי הפצוע וגם החייל אשר קיים חשד, כעולה מעדות הערבי, היכה אותו בקת רובה.

עו"ד וולנשטיין ביקש מהשופט לצפות בקלטת שבה קריספין נראה לכאורה כמיידה אבנים לעבר הערבי. השופט ציין כי התרשם מהצפיה שהחשוד אכן "נכח במהומות" אך "לא היה שותף במעשה הלינץ'" ונעתר לבקשה להאריך את המעצר ב 5 ימים נוספים בלבד לצורך השלמת החקירה.

עו"ד וולנשטיין אמר לכתבנו כי דרישת המשטרה להארכת מעצרו של מרשו בעבור ניסיון לרצח שהעונש לגביו הוא 20 שנות מאסר בפועל, נראה כמו ניסיון טיוח, ומאחר שמדובר באישום חמור הוא מבקש מהמשטרה לערך חקירה ולרדת לעומקו של הענין כולל חקירת החייל שנכח במקום. "אם צריך להעמיד אותו לדין אני דורש שהדבר יעשה".

במהלך הדיון אמר עו"ד וולנשטיין כי המשטרה ניסתה לשבור את רוחו של קריספין בעת החקירה, על ידי כך שאילצה אותו לבחור בין ישיבה בבידוד לבין ישיבה בתא מעצר עם ערבים. השופט הדגיש בתגובה כי מדובר במעשה שאסור שייעשה.

אביו של קריספין אמר לכתבנו כי הוא חשש שניסו לנפח כתב אישום בתקווה להרתיע את בנו "הם רוצים להרתיע אותנו מלהתנגד לתוכנית הזדונית לגירוש יהודים, בע"ה נהיה חזקים וננצח".
