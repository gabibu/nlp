

במתקפת טרור משולבת, נפגעו אתמול ארבע תחנות רכבת ושלושה אוטובוסים בבירת בריטניה. במשטרת בריטניה עומד מספר ההרוגים הרשמי על 50.

במשטרת בריטניה עומד מספר ההרוגים הרשמי עדיין על 50. 700 בני אדם נוספים נפצעו בפיגועים, ומתוכם 45 מאושפזים במצב קשה.

והבוקר תושבי לונדון חוזרים לשיגרה: בריטניה חידשה את תנועת הרכבות התחתיות בבירה, זאת, לאחר שאתמול הוחלט להשבית את תנועתן בעקבות פיגועי הטרור שאירעו בעיר. הבוקר שבו לפעול במתכונת הרגילה רוב קווי "התחתית" וכן האוטובוסים בלונדון.

משטרת בריטניה חוקרת הבוקר איך ביצעו הטרוריסטים את שרשרת הפיגועים. האפשרויות שעומדות על הפרק הן: מחבל מתאבד, מטען שהופעל על-ידי שעון עצר או שפיצוץ המטענים בוצע באמצעות טלפונים סלולריים.

בכיר בפנטגון אמר הלילה כי ככל הנראה לקיחת האחריות על ידי זרוע של אל-קאעידה היא אמינה. זאת, משום שהיא פורסמה באתר אינטרנט איסלאמי שנחשב לאמין ודיווח פעמים קודמות על מתקפות נגד הכוחות האמריקנים בעיראק ובאפגניסטן.

משלחת של הסוכנות היהודית הפעילה נוהל חרום, וקיימה בדיקה על מנת לוודא כי לעשרות שליחי הסוכנות ועובדיה שלום. משרדי הסוכנות היהודית אובטחו הרמטית בהוראת גורמי הביטחון.

ראש המשלחת הסוכנות היהודית באנגליה, תומר אורני, נמצא בקשר שוטף עם מנהיגי הקהילה היהודית בבריטניה ועם ארגון הביטחון הקהילתי. יו"ר הסוכנות היהודית, זאב בילסקי, הנחה לסייע לקהילה בכל אופן שיידרש.

הסוכנות היהודית פתחה חדר מצב מיוחד שיפעל לקשר בין עולים יוצאי בריטניה וצעירים יהודים בריטיים שנמצאים בישראל בתוכניות שונות, עם בני משפחותיהם בלונדון. טלפונים של קו החירום: 1-800-22-33-60, 02-6202202.

פיגועי הטרור החלו זמן קצר לאחר שנפתחה מסיבת העיתונאים המשותפת של ראש ממשלת בריטניה טוני בלייר והנשיא בוש בסקוטלנד.

בתחנת הרכבת אולד-גייט התנגשו שתי רכבות בעקבות פיצוץ עז. פיצוצים היו עוד בשלוש תחנות רכבת. עוד שלושה אוטובוסים התפוצצו ובהם אוטובוס קומותיים. מפקד משטרת לונדון סבור, כי מדובר בסידרת פיגועי טרור משולבים, כל דווח בקול ישראל.

ראש ממשלת בריטניה טוני בלייר אומר בתגובה ראשונה לפיגועים בבריטניה כי ועידת המדינות המתועשות תימשך בהיעדרו והוא ישוב ללונדון לטפל במצב.

לדבריו, מדובר במעשה ברברי בדיוק בשעה שראשי המדינות המתועשות מנסים לגבש מחוות למדינות הנחשלות באפריקה.

ראש הממשלה הבריטי מדגיש כי ברור שמדובר בפיגועי טרור. "המעורבים בטרור חייבים להבין שהנחישות שלנו להגן על עקרונותינו גדולה מרצון הטרוריסטים לשבור אותנו", אמר

קבוצת הארגון הסודי, ארגון אל-קאעידה באירופה, קיבלה אחריות למתקפת הטרור: "הגיעה עת הנקמה בממשלה הצלבנית-ציונית הבריטית. בתגובה על מעשי הטבח שביצעה בריטניה בעיראק ובאפגניסטן ביצעו לוחמינו הגיבורים פשיטה מבורכת בלונדון. הנה בריטניה אחוזה כעת בפחדה וברעדה מצפון עד דרום, ממזרח עד מערב. כבר הזהרנו בעבר את הממשלה הבריטית והעם הבריטי שוב ושוב.

"מילאנו את הבטחתנו וביצענו פשיטה צבאית מבורכת בבריטניה וזאת אחרי מאמצים שביצעו לוחמינו הגיבורים, מאמצים שנמשכו תקופה ארוכה להבטחת הצלחתה של הפשיטה. אנו שבים ומזהירים את ממשלות דנמרק, איטליה וכל הממשלות הצלבניות שהן יזכו לאותו העונש אם לא יסיגו את כוחותיהן מעיראק ואפגניסטן".

בארמון בקניגהאם הועלתה רמת הכוננות בעקבות סדרת פיגועי הטרור. כוחות משטרה חמושים ברובים וכוחות צבא חסמו את אזור הארמון ויצרו חגורת ביטחון מסביבו.
בהודעה שנמסרה מטעם המלכה אליזבט נאמר: "האירועים האיומים שקרו היום באנגליה זיעזעו קשות את כולנו. אני יודעת שאני מדברת בשם האומה כשאני מביעה את צערי לכל אלו שקרוביהם נפגעו או נהרגו. אני מלאת הערכה לכוחות החירום שעשו את עבודתם נאמנה".

מועצת הביטחון של האו"ם התכנסה אמש לדיון חירום וקיבלה החלטה המגנה את פיגועי הטרור. ההחלטה, שנוסחה בידי בריטניה, קראה לכל מדינות העולם לסייע בהבאתם של מתכנני ויוזמי הפיגועים לדין.

הכנס הכלכלי הישראלי שנערך בלונדון, התקיים במלון הממוקם בקרבת תחנת הרכבת התחתית ליברפול, בה אירע אחד הפיצוצים בלונדון.

חברי הפרלמנט הבריטי יקיימו בקרוב ישיבת חירום, בה תיערך הערכת מצב, בעקבות סדרת הפיצוצים במרכז לונדון.

ישראלים הרוצים לברר פרטים על קרוביהם בלונדון, יכולים לטלפן לחדר המצב במשרד החוץ:
02-5303155.

ישראלית בלונדון: הסטריה ותחבורה משותקת

ישראלית השוהה בלונדון אומרת כי תושבי לונדון שרויים בהסטריה וגם לא ציפו לכזה אירוע.
בראיון לאמציה האיתן ביומן ערוץ 7 אומרת עדי רקובסקי הרפז כי בשעה זו, כמה שעות לאחר הפיצוצים, החיים בלונדון משובשים ויש קושי רב לנוע ממקום למקום שכן מרבית התנועה בעיר מבוססת על התחבורה הציבורית וזו משותקת לחלוטין.

לדבריה, האזור שנפגע הוא אזור עסקים ותיירות הומה אדם, וייתכן שהפיגועים ימנעו תיירות בטווח הקצר אבל להערכתה הבריטים יטפלו בנושא 'כמו שצריך'. "הם לא כמו שרון, הם לא ימרחו את הנושא".

בשלב זה מוסיפה רקובסקי הרפז מדברים על כ 90 פצועים ובמספרי ההרוגים עוד לא נוקבים.

מוסלמים בבריטניה חוששים מפעולות נקם
המועצה האיסלמית לזכויות האדם בבריטניה פרסמה אזהרה למוסלמים להמנע מלצאת מהבית פן יותקפו ברחובות.
כתבתנו רותי אברהם מוסרת כי יו"ר המועצה האיסלמית לזכויות האדם בבריטניה הורה לקהילה המוסלמית בבריטניה להשאר בבית ולא להסתובב ברחובות מחשש שבעקבות הפיגועים יתנכלו להם. היו"ר, מסאווד שדיארה, אמר כי הוא מגנה את הפיגועים אך עתה יש למנוע עוד קורבנות כתוצאה מפעולות נקם.

הוא ציין כי לאחר פיגועי ה 11 בספטמבר והפיגוע בספרד סבלו המוסלמים בבריטניה מהתנכלויות. "אנחנו חוששים שמוסלמים המסתובבים ברחובות יותקפו ולכן ממליצים להם להשאר בבית לנהוג בזהירות ולצאת רק במקרי חירום. בעיקר יש להזהר בנוגע לנשים", נאמר בהודעה.

בהודעה אומרת עוד המועצה כי אם מוסלמי מותקף ברחוב היא ממליצה שלא להשיב מלחמה שערה אלא להתלונן במשטרה.
