

הרשות הפלסטינית העלתה בזמנו את הדרישה לנסיגה ישראלית גם ממושב נתיב העשרה. עתה מוכנה הרש"פ "לוותר" על הנסיגה הזו במסגרת 'חילופי שטחים' ולקבל כביש אקס טריטוריאלי שיחבר בין עזה ליו"ש.


הרשות הפלשתינית העלתה את הדרישה לנסיגה ישראלית גם מנתיב-העשרה, כדי להגיע לסיכום על "חילופי שטחים" כביש פלשתיני אקס-טריטוריאלי בנגב שיחבר בין רצועת עזה ליו"ש, תמורת "ויתור" על הנסיגה הישראלית מאיזור נתיב העשרה. כך מגלה לכתבנו חגי הוברמן גורם ישראלי שהיה שותף לדיונים.

הדברים עלו בשיחות שקיים דחלאן עם ראש המועצה לביטחון לאומי אלוף מיל. גיורא איילנד. הפלשתינים לוחצים בכל הכוח לקבל את אישור ישראל לחיבור טריטוריאלי בין הרצועה ליו"ש, מחשש שהקשר היחיד של הרצועה לעולם החיצון יהיה דרך מצרים, דבר שיביא להשתלטות מצרית אזרחית על הרצועה.

ממידע שהגיע לכתבנו עולה כי הידיעה המרעישה בדבר דרישת הפלשתינים לשטח שמצפון לקו ארז, כולל נתיב העשרה, ירדה מהר מהכותרות, בלחץ הממשלה. בישיבה שהיתה בין צוות הפלשתינים בראשה דחלאן, לצוות הישראלי שהשתתפו בו בין השאר איילנד ומפקד התיאום
והקישור אל"מ פולי מרדכי, שאל דחלאן את איילנד: "למה משקיעים כל כך הרבה במעבר ארז?" לתמיהה על שאלתו השיב דחלאן: "אתם יודעים בוודאי שהשטח צפונית לארז שייך לרצועת
עזה, כפי שמראות המפות של שביתת הנשק מ~1949".

הישראלים הסתכלו זה על זה ודחלאן הוסיף: "תראו, אתם בוודאי לא רוצים לחזור על פרשת טאבה, שבסופה הייתם צריכים להתקפל תוך התבזות בינלאומית והוצאות רבות, לא עדיף לכם לעשות את זה לבד? הלא איש בעזה לא יוותר על השטח הכלול בתחומי הרצועה".

כשהביאו את המפות ואת נוסח הסכם שביתת הנשק, ראו הנציגים הישראלים שדחלאן צודק. הם מיהרו להתקשר למופז, שהגיע לפגישה בבהילות. לאחר מכן, לפי עדות אחד הנוכחים, ישב מופז חיוור כשהוא ממלמל "שוב מישהו אצלנו לא עשה שיעורי בית".

מופז דחה את הדרישה, והבהיר לפלשתינים כי ההחלטה היכן להקים את מעבר ארז היא החלטה ישראלית עצמאית, כשם שהנסיגה כולה היא עלפי החלטה ישראלית, ואינה מחייבת תיאום עם הפלשתינים. נציגי ישראל גם הבהירו לפלשתינים כי אם הם מתעקשים להשאיר את המסוף הפלשתיני במקומו הנוכחי, האזרחים שלהם יסבלו מהצורך ללכת מרחק של כמה מאות מטרים בין שני חלקי המעבר.

המפות ההיסטוריות מצדיקות את דרישת הצד הפלשתיני לפנות בהמשך גם את נתיב העשרה וגם להחזיר שטחי עיבוד החקלאי המעובדים היום ע"י הרבה קיבוצים מהסביבה (כולל זיקים, כרמיה, גברעם ויד-מרדכי). בהסכם שביתת הנשק נקבע כי קו הגבול הצפוני של הרצועה מתחיל בחוף זיקים, שם נמצא מוצא ודי חזי, ועובר מזרחית תוך שהוא נוגע במאגר שיקמה וזאת עד לקו שהוא 3 ק"מ מזרחית לתוואי הכביש הישן אשקלון (מג'דל)-עזה.

הגילוי הזה עורר פאניקה בלשכת שרון, שם התחננו בפני חלק מעורכי העיתונים להנמיך את להבות הגחלים מתחת לנושא, שיכול לפוצץ את כל הקונצפט של הנסיגה מעזה.
