

יריד עתיקות שבועי יפתח היום בטבריה. היריד ימוקם בפארק הארכיאולוגי וייערך מדי שבוע ביום חמישי (16:00-23:00) במהלך חודשי הקיץ עד אמצע ספטמבר.

יריד העתיקות יקבץ סוחרים ואספנים מכל רחבי הארץ, ויכלול מגוון אוספים -פסלים, תמונות, מראות, כלי נשק, זכוכית, חפצי ארץ ישראל ופלסטינה, כלי עבודה ומדידה, טקסטילים מנורות, תכשיטים, שעונים, פורצלנים, שטרות, בולים ועוד.

בנוסף, ניתן יהיה למצוא ביריד חפצי יד שנייה, חפצי אמנות, ריהוט עתיק, תמונות וכלים שונים וייחודיים.

שירות ייחודי שיציע יריד העתיקות הוא הערכת שווי לחפצי אמנות ולעתיקות על ידי מעריכים מקצועיים מכל התחומים, שיענו על שאלות המבקרים שיבקשו לדעת את שוויים של פריטים שיביאו מהבית. המבקרים יוכלו למכור את הפריטים שלהם לאספנים המציגים ביריד.

במהלך יריד העתיקות ישולבו הופעות ותערוכות של בוגרי מגמות העיצוב, האמנות, התיאטרון והמוסיקה מאזור הצפון. את היריד מתפעלת החברה הכלכלית של עיריית טבריה.

הכניסה ליריד ללא תשלום , לרבות הביקור בפארק הארכיאולוגי.

הפארק הארכיאולוגי נמצא במרכז העיר טבריה (סמוך למלונות נהר הירדן ושרתון מוריה) ובו מצויים שרידים ארכיאולוגיים של בית הכנסת מהמאה ה- 6 לסה"נ, מעליו נבנה מבנה גדול שהיה חלק מבניינים של עיר צלבנית.

בחלק הצפוני של הפארק מצויים שרידים ארכיאולוגיים של בית מגורים ובו מקווה טהרה, כנראה חלק מרובע מגורים יהודי מהתקופה הביזנטית.

ראש עיריית טבריה, זוהר עובד אומר כי "היריד הוא בבחינת אטרקציה נוספת המוצעת למטיילים בטבריה בתחום התרבות והאמנות. אנו מקווים שחובבי עתיקות ואמנות יגיעו מכל רחבי הארץ. לסוחרים עצמם זו הזדמנות פז להציע את מרכולתם למגוון תיירים המגיעים לטבריה מדי שבוע. ומעבר לכך שהוא חשוב לקידום התיירות בעיר הוא תורם לעידוד המסחר והאמנות של תושבי טבריה ואזור הצפון".
