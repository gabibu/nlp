

מאות מתיישבים וחסידי ברסלב נכנסו הלילה לקבר יוסף שבשכם, בליווי ובתיאום כוחות צה"ל. במהלך הלילה נפתחה אש במספר מקרים לעבר החיילים. לא היו נפגעים. כתב ערוץ 7 נלווה למבצע (מיוחד: וידאו בפנים)

למעלה מ-450 יהודים נכנסו הלילה לקבר יוסף בשכם לכבוד יום ההילולא של יוסף הצדיק. בין הנכנסים היו חסידי ברסלב ובראשם הרב שלום הרוש.

יצויין כי לאחרונה איפשר צה"ל כניסות מסודרות של אוטובוסים עם מתפללים לקבר יוסף, בתדירות של אחת לחודש או חודשיים, בהתאם להתראות בטחוניות.

כשיצאו המתפללים האחרונים משכם ניסו שלושה מחבלים לתקוף את הכוחות ליד הקסבה בעיר. מג"ד גדוד הצנחנים 101, אליעזר טולדנו, סיפר לערוץ 7 כי שלושה חמושים התקרבו תוך ריצה לכיוון האוטובוסים של המתפללים. החיילים זיהו את המחבלים ופגעו בשניים מהם. לדברי טולדנו, פעילות הכוחות התבצעה במסגרת האבטחה של המתפללים.

לפני שנכנסו הכוחות דיווחו הערבים על הרוג מאש החיילים. ואולם בבדיקה התברר כי מדובר ככל הנראה בירי שבוצע ע"י החמושים וממנו נהרג הערבי.





אם אינך מצליח לראות את סרטון הוידאו המצורף - לחץכאן להורדה


