

ראש-הממשלה, אריאל שרון, הינחה אתמול את מערכת הביטחון, לשנות את תוואי הגדר בצורה כזו, שלא תפגע במירקם החיים הערבי, גם במחיר פגיעה במירקם החיים של המתיישבים היהודיים.


כתבנו חגי הוברמן מוסר כי שרון קיבל את הצעת שר הביטחון, שאול מופז, לשינוי תוואי הגדר המתוכנן באזור אריאל. בהחלטת הממשלה המקורית נקבע כי הגדר תיצור מובלעת "ישראלית" רחבה הכוללת את העיר אריאל והישובים: עמנואל, קרני שומרון וקדומים.

בתוואי המקורי נקבע, כי כל ה"אצבעות" יחוברו לגוש אחד. ההצעה החדשה מציעה לפצל את המובלעת לשני גושים, כדי לאפשר לפלשתינים חופש תנועה לכיוון שכם. לפי הצעת מופז, ה"אצבע" המקיפה את ההתנחלות אריאל תחובר לתוואי הגדר העיקרי לכיוון דרומה, דרך בית אריה ועופרים; ואילו הגדר סביב גוש היישובים שמצפון לאריאל, קרני שומרון, קדומים, עמנואל, רבבה וכו' תוקם בנפרד ותחובר מערבה לאורך כביש חדש המתוכנן להיסלל מנירית לאלפי-מנשה, עד לגדר העיקרית הסמוכה לקו הירוק.

השטח בין שתי ה"אצבעות" יהיה פתוח לכיוון שכם וכל השומרון. משמעות הדבר היא, שתושב אריאל שייסע לקדומים, יעבור שני מחסומי גדר, בעוד הפלשתינים יוכלו לנסוע בחופשיות ללא מחסומים.

כתבנו מוסיף כי בניגוד לידיעות שהופצו ממערכת הביטחון, גם בתוואי הגדר המקורי שהממשלה אישרה לפני כשנה לא היו כפרים ערביים בתוך השטח ה"ישראלי", ולכן הטענה כי התוואי שונה על מנת להוציא מהשטח כפרים ערביים היא מופרכת מיסודה.
