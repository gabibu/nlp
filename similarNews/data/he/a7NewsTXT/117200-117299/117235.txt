

הפרקליט הצבאי קיבל חלקית את ערעורו של רב"ט ביבר, החשוד בסירוב פקודה במהלך הרס בתים בשירת הים בגוש קטיף. עונשו, 56 ימי מחבוש, הופחת לחצי. פרקליטו, שי גלילי, הודיע כי יערער מחר לבג"ץ גם על יתרת העונש.

עו"ד שי גלילי עותר היום (ה) לבג"ץ בתביעה לבטל את פסק הדין של רב"ט אבי ביבר שבעקבותיו נגזרו עליו 56 ימי מחבוש. לאחר שהפרקליט הצבאי קיבל את ערעורו של ביבר והפחית מחצית מעונשו, מבקש גלילי כי גם יתרת העונש תבוטל.

כתבתנו רותי אברהם מוסרת כי בעתירה שתוגש היום יטען גלילי כי ההליך המשמעתי שנערך לביבר היה פגום וגרם לעיוות דין. גלילי מציין כי לחייל לא ניתן זמן מספיק וגם לא ייעוץ כיצד להתגונן בבית הדין, קצין השיפוט סירב לזמן עד הגנה שהיה נוכח באירוע ועדותו יכולה היתה לזכות את ביבר מכל אשמה. בית הדין התעלם מעדותו של מפקדו האישי שיש בה כדי להזים את הטענות כלפיו כי סירב פקודה.

הרשעת ביבר, טען גלילי, נעשתה תוך שימוש בעדויות שמיעה, בקטעי תקשורת ואפילו בעדויות באמצעות הטלפון במהלך הדיון.

יתירה מכך מעיון בפרוטוקול הדיון ומנימוקי ההרשעה עולה כי נתגלעה סתירה מהותית בין ההאשמה שבה הורשע ביבר בפועל, לבין מה שהורה הפרקליט להאשימו. בית הדין הרשיע את ביבר בסירוב פקודה לאבטח דחפורים בתחילת המבצע בשעה שהוראת הפרקליט היתה להאשימו בסירוב פקודה לשוב למשימה. לביבר לא ניתנה אפשרות להביא לבית הדין עדות שיכולה להזים את הטענה לפיה סירב לצאת מרכב הסופה להמשך המשימה. מדובר בעדותו של סגן שרגאי שציין במפורש כי הוא זה שהורה לביבר להשאר ברכב ולא לצאת. גם עדותו של מפקדו הישיר של ביבר משה עזריה לפיה "לא אמרו מה המשימה" ושיש בה כדי לחזק את טענתו של ביבר כי לא ניתנה לו פקודה ולכן גם לא סירב לה, לא היתה לרוחו של קצין השיפוט, אומר גלילי, לכן הוא החליט לאיים על העד כדי שישנה גירסתו לרעת ביבר. קצין השיפוט אמר לעד: "אני אמליץ לבדוק האם אתה ראוי להיות מפקד'". בסופו של דבר התעלם קצין השיפוט מעדות זו שלא היתה 'לרוחו' ואף בנימוקים להכרעת הדין עדות זו לא נזכרה "כאילו מעולם לא ניתנה", אמר גלילי.

גלילי ציין עוד כי "תוך כדי הדיון המשפטי, התברר שקצין השיפוט החליט להעיד עדים נוספים שזהותם, קל וחומר גירסתם, לא היתה ידועה למרשי עוד קודם..עדי תביעה אלו לא נכללו בתיק קצין בודק ואף לא נחקרו על ידו בשום שלב, ואף על פי כן, החליט קצין השיפוט לבצע תרגיל בלתי הוגן ולהפתיע מרשי בדרך של העדת עדים אלו בפניו".

כמו כן ציין גלילי, במהלך המשפט נעשה שימוש בשיטה 'חדשה' למתן עדויות - באמצעות הטלפון. "לא יעלה על הדעת שעדי תביעה יעידו נגד נאשם באמצעות הטלפון תוך ההליך הדיוני, שהרי הכיצד ניתן לדעת מי מעיד בקצה השני של הטלפון".

"במסגרת העדויות שהובאו בגדרו של הדין המשמעתי ברי כי קצין השיפוט לא התקרב אף לנטל ההוכחה הנדרש לשם הרשעת ביבר. על ידי שימוש בעדים פסולים ובדרכים תחבולתיות כדי להרשיע בכל מחיר, אף שלא כדין, את ביבר, והרשעתו דה פקטו לגופה הרשאת שווא היא", נכתב בעתירה.

כאמור גלילי יבקש מבית המשפט "להפעיל את סמכותו המנויה בסעיף 168 לחוק השיפוט הצבאי ולהורות על אתר בדבר ביטול ההליך המשמעתי לצמיתות וכן להורות על שחרורו המיידי של ביבר מן המשמורת הצבאית בו הוא מצוי בעת זו".
