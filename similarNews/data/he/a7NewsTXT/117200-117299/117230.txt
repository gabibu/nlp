

התנועה להגינות שלטונית: לבטל מעמד 'ישובי עולים' ממס' רשויות מקומיות. המעמד מזכה את הרשויות בתשלום יתר של ארנונה מהמדינה ונועד לסייע לקליטת עליה אך הוא מוענק לרשויות שאין להן עולים.

"התנועה להגינות שלטונית" דורשת לבטל את מעמד "ישובי עולים" של מספר רשויות מקומיות, מעמד המזכה אותן בתשלום יתר של ארנונה מטעם המדינה. לטענת התנועה מדובר ב'תקלה' כלכלית-חברתית הגורמת לעיוות בהקצאת משאבי המדינה.

כתבתנו רותי אברהם מוסרת כי במכתב ששיגר פרקליט התנועה עדי מוסקוביץ', אל שרי הפנים והאוצר, נכתב, כי במקורו נועד מעמד זה לסייע בקליטת עולים וכי בסמוך לקום המדינה, הכריז שר הפנים על כ- 60 רשויות מקומיות ככאלו הנהנות ממעמד של "ישוב עולים". מדובר בתשלומי יתר של ארנונה עבור נכסי מדינה המגיעים לכדי עשרות מיליוני שקלים בשנה, כאשר הם מיועדים במקור לקליטת עליה, "אולם בפועל הממשלה מעבירה אותם לרשויות מקומיות שאין בהן כמעט עליה חדשה, כל זאת רק מתוקף אותה הכרזה היסטורית מלפני יותר מ-40 שנים שאבד עליה הכלח. מדובר על רשויות מקומיות כמו רמת השרון, נס-ציונה, עתלית, ראש פינה, רכסים ובאר טוביה אשר אחוז העולים בהן הוא זעום".

יו"ר "התנועה להגינות שלטונית" מרדכי איזנברג אומר כי מן הראוי ששר הפנים ושר האוצר יבחנו מחדש את כל הסוגיות הנוגעות למעמד של "ישוב עולים". לדבריו מדובר ב'תקלה' כלכלית-חברתית הגורמת לעיוות בהקצאת משאבי המדינה. לדבריו על משרד האוצר ליצור קופה חליפית לתשלומי ארנונה של משרדי הממשלה ומתקציב זה לסייע ישירות לרשויות המקומיות בהתאם לשיקלול מספר העולים ומצבו הסוציו אקונומי של הישוב.
