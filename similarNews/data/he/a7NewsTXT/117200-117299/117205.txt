

ד"ר חגי בן ארצי גיסו של השר נתניהו, מתמודד על ראשות המפד"ל. בן ארצי אומר לערוץ 7 כי על המפד"ל להחליף דיסקט ולהתמודד על השלטון. לדבריו, המפד"ל יכולה להוות אלטרנטיבה שלטונית לליכוד ולעבודה.

(בימין התמונה: חגי בן ארצי)

ד"ר חגי בן ארצי המועמד החדש להנהגת המפד"ל אומר כי על המפד"ל להחליף דיסקט ולהבין שעליה להתמודד על השלטון במדינת ישראל.

בן ארצי מרצה לתנ"ך ולמקצועות היהדות אמר בראיון לכתבנו אמציה האיתן כי החליט להגיש את מועמדותו להנהגת המפד"ל לאחר שהתברר כי הליכוד הכריז מלחמה על הציונות הדתית וזאת למרות ש"עבדנו כל כך כדי להעלותו לשלטון". הדבר מתבטא לדבריו לא רק בכוונת הליכוד להרוס את ההתיישבות בגוש קטיף ובשומרון אלא גם בכוונה להרוס את החינוך. 70% מתקציב הישיבות התיכוניות והאולפנות קוצץ, אומר בן ארצי וזוהי "הכרזת מלחמה".

בן ארצי מוסיף כי בסיטואציה זו שבה ציבור נדחק לפינה ובעצם נלחם על קיומו אין ברירה אלא להגיע להנהגת המדינה. "המועמדות שהצגתי היום לראשות המפד"ל היא מבחינתי רק שלב ראשון בהתמודדות הגדולה על ראשות הממשלה", הודיע.

הדגל אותו ארים אומר בן ארצי הוא הבשורה לפיה המפד"ל יכולה להוות אלטרנטיבה שלטונית לליכוד ולעבודה ולהתמודד על הנהגת המדינה. "אני חושב שאנחנו צריכים לשנות את הדיסקט בראש ולהפסיק עם מה שהמפלגות הגדולות החילוניות מנסים להכניס לנו לראש שזה או הליכוד או העבודה".

הליכוד בקדנציה האחרונה הוא אומר, שרף את כל הגשרים עם הציונות הדתית. "אני נתקל באין סוף אנשי ליכוד נאמנים שאומרים לי שהם גמרו עם הליכוד שהורס את החינוך וההתישבות".

המפד"ל לדבריו, היא המשך ישיר של תנועת המזרחי הכרוכה בתודעה בת 100 השנים של ציונות דתית כליגה ב', נספח, 'זנב לציונות החילונית הגדולה שמובילה ובונה את המדינה'. "זה היה אולי טוב עד השנים האחרונות ואנחנו חייבים לשנות את זה כי מבחינתנו זו מלחמת קיום, אנחנו חייבים להפוך את המפד"ל למפלגת שלטון ואני מאמין שבעזרת ה' בראשותי תוכל המפד"ל להתמודד בהצלחה מול הליכוד ואני רואה את עצמי בהחלט כמועמד להתמודדות אישית מול הגיס שלי, בנימין נתניהו, שיהיה כנראה מועמד הליכוד על ראשות הממשלה".
