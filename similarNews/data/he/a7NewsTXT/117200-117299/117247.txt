

במבנים נטושים, במחנה ג'וליס שבדרום, יתרגלו שוטרי העקירה את ביצוע הטרנספר ליהודי רצועת עזה וצפון השומרון "על יבש". הכוחות ידמו קבוצות שונות של מתיישבים, עיתונאים ושוטרי עקירה. (צילום ארכיון)

לאחר שבועות של תרגול באולמות לימוד סגורים יוצאים הבוקר שוטרי ישראל לשטח לתרגל "על יבש" עקירת ישובים.

השוטרים יחולקו למספר קבוצות מתיישבים, שוטרי עקירה ואפילו עיתונאים. התרגול יתבצע בבסיס ג'וליס שבדרום שם הועמדו מבנים נטושים לצורכי התירגול.

השוטרים יבצעו את מהלכי גירוש התושבים כפי שתוכננו על ידי מערכת הבטחון. השוטרים שידמו את העוקרים יקישו על דלתם של המדמים את המתיישבים יבקשו מהם לעלות לאוטובוסים הממתינים להם. חלק מהשוטרים מדמי התושבים יאותו לבקשה וחלק יתנגדו. ההתנגדות צפויה להוביל פינוי תקיף וכוחני.

כאמור, בין הכוחות יהיו גם שוטרים שידמו עיתונאים עימם יתמודדו שוטרים אחרים.

קבוצות השוטרים יתחלפו ביניהם. זאת בהתאם לדרישה שכל שוטר יחווה את הליך העקירה משני צידיה.

יצויין כי תירגול זה מהווה המשך ישיר לתירגולים תיאורטיים שאותם עברו שוטרי העקירה. בתרגולי התיאוריה הוצגו בפני השוטרים תפיסות עולמם של קבוצות האוכלוסיה אותן הם אמורים לעקור מבתיהם ואת התגובות הצפויות על פי אמונות אלה. לשם הצגת נתונים אלה הובאו להרצות לשוטרים מומחי תיאולוגיה, משפט, סוציולוגיה ועוד.
(ש)
