

יחיאל וחוה לוי, שבנם אביחי ז"ל נרצח עם חברו אביעד מנצור ז"ל סמוך לבית חגי לפני כעשרה ימים בעקבות ביטול מחסומי צה"ל, פנו לאלוף פיקוד מרכז יאיר נוה בתביעה שלא יעביר את בית לחם לידי אש"פ.

יחיאל וחוה לוי, שבנם אביחי הי"ד נרצח עם חברו אביעד מנצור הי"ד סמוך לבית חגי לפני כעשרה ימים בעקבות ביטול מחסומי צה"ל, פנו לאלוף פיקוד מרכז יאיר נוה בתביעה שלא יעביר את בית לחם לידי אש"פ.

ההורים השכולים אומרים כי העברת העיר תביא לקרבנות נוספים, לאחר שכבר הוכח בעבר שמסירת בית לחם גרמה פיגועי תופת וקרבנות רבים בירושלים ובאזור.

להלן מכתבם:

ב"ה כ"ט סיון תשס"ה 6.7.05

לכבוד
אלוף פיקוד המרכז
אלוף יאיר נוה

שלום רב!

קיבלנו בתודה ובאהבה את תנחומיך הכנים על הירצחו של בננו אביחי הי"ד, לצד חברו אביעד הי"ד, מפיגוע ירי מרצחים שנעו בחופשיות בשערי בית חג"י.

באיגרתו אלינו הבטיח רוה"מ לפעול למיגור הטרור. הבטחה זו נוסכת בנו עוז ושביב של תקווה שאי"ה בנינו היקרים, אביחי ואביעד הי"ד, יהיו האחרונים ליפול על קדושת העם והארץ.

אך לאור - או ליתר דיוק לחושך - נסיוננו הכאוב והמדמם אנו נדהמים לשמוע על הכוונה למסור את העיר בית לחם לאחריות הרשות הפלסטינאית.
האומנם?
האם למזער פעלה אותה רשות ללכידת רוצחי בנינו?

כהורים שחוו אבדן של היקר מכל אך גם חשו בחיבוק ענק של אחינו בית ישראל מכל רחבי הארץ ואף מהתפוצות, אנו מבקשים ממך: אנא, הימנע מפעולה זו כדי שלא יפלו ח"ו חללים נוספים בדרכי ארצנו.

נסיוננו הכואב, ונסיון העבר מלמד שמסירת ערים תמיד הביאה לשפך דם נקיים. מסירת בית לחם הביאה בעבר לקרבנות רבים באזור ובירושלים. ניתן לומר, שכתובת האזהרה כתובה באדום זועק, בדם בנינו האהובים.

אנא, אל נא תעשה צעד נמהר ומסוכן זה!!!

כל עם ישראל, וכל ההורים שבניהם ינצלו, יודו לך.

אנו בטוחים, כי אומץ ליבך שהוכח בשדות הקרב, יעמוד לימינך גם בהחלטה אמיתית ואמיצה זו. עמוד איתן למען האמת, למען הבטחון, ולמען עם ישראל!

באהבה, בכבוד ובכאב,

יחיאל וחוה לוי
בית חג"י
