

שנתיים מאסר בפועל ושנתיים מאסר על תנאי נגזרו היום בבית המשפט המחוזי בתל אביב על מרק עידן, שהודה והורשע במסגרת עיסקת טיעון בנסיון למגע עם סוכן זר כשהציע את שירותיו לאיראנים.

בית המשפט אימץ את עיסקת הטיעון בין הצדדים והתחשב בעובדה שלא נגרם נזק למדינת ישראל , שכן האיראנים דחו את ההצעה.

לפני כשנתיים הגיע עידן ללרנקה בקפריסין כדי להסדיר את גירושיו מישראלית ובתוך כך נכנס לבניין שגרירות איראן ומסר לפקיד פתק, עליו כתב, שהיה חייל בצה"ל והוא מציע את שירותיו לאיראן.

פקיד בשגרירות הורה לו לחזור לאחר מספר ימים וכך עשה. במעמד זה דחו האיראנים את הצעתו והנסיון של הנאשם לא צלח.

סניגורו של הנאשם טען, כי עידן הציע בעבר את שירותיו לגורמים רבים, בין היתר לצד"ל, ללגיון הזרים, בדק אפשרות להצטרף לצבא האמריקני ועוד. כמו כן אמר הסניגור, כי הנאשם נקלע למשבר בכל תחומי חייו וכי לא פעל ממניעים אידיאולוגים. הוא שירת בצבא האוסטרלי.


