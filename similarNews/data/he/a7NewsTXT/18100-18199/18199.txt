

ששה חודשי מאסר בפועל שירוצו בעבודות שרות, קנס בסך 75,000 ש"ח ומאסר על תנאי של שנה וחצי - נגזרו היום בבית משפט השלום בתל אביב על רונית אשכנזי (39) שהיתה ראש ענף השכלה בשב"כ, ואשר הורשעה במירמה והפרת אמונים ובגניבת כספים.

אשכנזי דיווחה לשב"כ דיווחים כוזבים בנוגע להשתלמויות שעשו, לכאורה, עובדי השב"כ, ואשר כתוצאה מכך קיבלו עובדים אלה נקודות זכות ותוספת במשכורת.

נשיאת בית המשפט, השופטת עדנה בקנשטיין קיבלה את עסקת הטיעון בין הסניגור, עו"ד יוסי כהן לבין התביעה. השופטת קבעה, כי החליטה להקל בעונשה של הנאשמת, שכן זהו עונש נוסף שהיא מקבלת בנוסף על זה שקיבלה מהשב"כ, משם פוטרה לאחר שהפרשה נחשפה.

עוד ציינה השופטת, כי בעקבות ההליך המשמעתי שעברה הנאשמת בשב"כ, שבעקבותיו נשללו ממנה זכויותיה לגמלאות והיא חוייבה בהשבת הכספים שגנבה בסך 26,000 ש"ח. יצויין, כי הנאשמת שירתה בשב"כ מאז שיחרורה מהצבא במשך כ-20 שנה.

עוד ציינה השופטת, כי התרשמה שהנאשמת לקחה אחריות אמיתית על מעשיה והודתה כבר בראשית הדרך.
