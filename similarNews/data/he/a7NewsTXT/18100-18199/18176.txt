

לאחר כ-30 שעות שהייה בטול כרם פינה צה"ל את כוחותיו מטול כרם. מקורות בצה"ל מסרו כי נעצרו 18 מחבלים וחשודים בפעילות חבלנית.

זו הפעם הראשונה מאז תחילת הלחימה ביש"ע שצה"ל נכנס לעיר ערבית בכוחות כה גדולים ומשתלט, למעשה, על עיר.

לפני כ-6 שנים הורתה ממשלת רבין לצה"ל לסגת מטול כרם אחרי 29 שנות שליטה. ביום הנסיגה, אז, הביע צבי פולג, ראש עיריית נתניה דאז, איש מפלגת העבודה, ולשעבר מושל עזה, אמון בתוצאותיה. הוא אמר אז כי אין בנסיגה זו איום על תושבי עירו: "אין בהסכם זה ח"ו איום על איש מאזרחי ישראל וגם לא על מי מתושבי נתניה. מה שאני יכול לומר הוא שמדינת ישראל, מתוך רצון להגיע לדו קיום, הכירה באוכלוסייה הפלשתינית שתישאר לצדנו לדורות, לנסות לפתוח דף חדש ולחיות בדו קיום. אני מקווה שהדו קיום הזה לא יפגע באינטרסים הבטחוניים של מדינת ישראל", אמר והוסיף: "אם אלה ייפגעו לא תהיה ברירה אלא שוב להיכנס פנימה לדאוג לעצמנו".

לילי, אחת מהתושבות הותיקות של מושב ניצני עוז הגובל בטול כרם, ושספג בשבוע שעבר מטחי אש אמרה לכתבנו קובי פינקלר ששהה במשך אתמול במרכז המסחרי של ניצני עוז הקרוב כ 300 מטר מטול כרם "חיכינו לזה. זה היה צריך להיות. הגיע הזמן שייעשה משהו לגמור עם כל הבלגן הזה. כולנו נרגיש בטוח אם צה"ל יישאר ברש"פ כי אין שם שלטון", אמרה, והוסיפה: "צריך לחזור למה שהיה פעם. כשהם היו תחת הכיבוש שלנו חיינו עמם בשלום".

שכנים נוספים של העיר טול כרם, תושבי בת חפר, פנו לסיוע המשטרה. התושבים טענו כי סלילת כביש חוצה ישראל הסמוך ליישובם פגעה בגדר החשמלית של היישוב, ובכך יש סכנה לבטחונו. הכביש, לדבריהם, במתכונתו הנוכחית, מנתק את היישוב, והופך אותו למובלעת של טול כרם. לפיכך ביקשה המשטרה להפסיק את עבודות הסלילה של כביש חוצה ישראל סמוך לבת חפר, כדי לאפשר לתושבים לקבל צו מניעה נגד עבודות הסלילה. התושבים הציעו כי המשך הכביש ייסלל כמנהרה תת קרקעית.


