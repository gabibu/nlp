

"אנו חוזרים ומביעים את תמיהתנו כיצד אדם שדווח לישראלים ולאמריקנים כעצור, הסתובב חופשי והמשיך לעסוק בתכנון פיגועים", כך אמר אתמול שר הביטחון בנימין בן אליעזר בישיבת הממשלה, ורמז לראאד כרמי.

בן אליעזר כינה את כרמי "רב מחבלים" ואמר כי מגמת ההסלמה החלה עוד לפני מותו של כרמי, והיה אפשר לזהותה בפיגוע החמאס במוצב אפריקה בשבוע שעבר. השר הדגיש כי כל הרציחות שבוצעו מאז מות כרמי ועד היום היו של התנזים, שהוא "בשר מבשרה של הרשות הפלשתינית וזרוע של הפתח' שבראשו עומד יאסר ערפאת".

בתוך כך פרסם אתמול ארגון הג'יהאד האסלאמי הודעה, ובה הוא מאיים לבצע פיגועים קשים נגד ישראל אם זו לא תאפשר ליאסר ערפאת לצאת מרמאללה.

גם הזרוע הצבאית של החזית הדמוקרטית לשחרור פלשתין קראה אתמול לכל הארגונים הפלשתיניים לבצע פיגוע התאבדות נגד כוחות צה"ל הצרים על ערי הרש"פ: "חוליות ההתקוממות הלאומית קוראות לכל הזרועות הצבאיות של התנועות הלאומיות להדק את שורותיהן, וקובעות כי יש צורך במבצעי התאבדות מרובים נגד הטנקים וכוחות האויב הצרים על רמאללה, על טול כרם ועל ערים פלשתיניות אחרות". עוד נאמר בהודעה: "אנשינו נמצאים בשדה הקרב, ואנו קוראים לבני העם לצאת לרחובות כדי להקים מגינים אנושיים, ובעיקר כדי להביע התנגדות לכובש ותמיכה באינתיפאדה".
בתוך כך נרשמו אתמול אירועי ירי רבים. בכל האירועים לא היו נפגעים.

