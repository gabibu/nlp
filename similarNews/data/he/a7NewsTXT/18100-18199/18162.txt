

אמש גינה השר לביטחון פנים עוזי לנדאו בחריפות את טענותיו של השר אביגדור ליברמן על אגף החקירות של משטרת ישראל ועל מפקדו לשעבר, ניצב משה מזרחי. ליברמן טען כי יש חשש שמזרחי השמיד לאחרונה ראיות בנוגע להאזנות הסתר לליברמן ולנתניהו ערב בחירות 99.

השר ליברמן אמר אתמול במסיבת עיתונאים בכנסת כי כאשר היה צפוי בבחירות 99 שבנימין נתניהו ינצח וליברמן ימונה לתפקיד השר לבטחון פנים, עורר הדבר חשש בקרב אישים שונים במשטרה, שהיו מעורבים בחקירת נתניהו וליברמן לפני כן. אחד המודאגים היה ניצב מזרחי. על כן, לטענת ליברמן, הוחלט להאזין לו ולנתניהו בשיחותיהם בנושא חוק מימון מפלגות- דבר חסר תקדים. ההאזנות באו, לטענת ליברמן, כדי לחסל את סיכוייו להיות שר בממשלת נתניהו, שלא קמה לבסוף.

כתבת עיתי"ם מוסרת כי המפכ"ל התקשר אתמול לשר לנדאו והבטיח לו כי הוא עומד מאחורי חוקיות ההאזנות והתמלולים שנעשו ע"י המשטרה במהלך החקירה בתיק זה.
