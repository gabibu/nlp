

"רכישות הממשלה וחברות ממשלתיות בחו"ל דווקא בשעה שמפעלי תעשייה ישראליים נסגרים ועובדים נפלטים למעגל האבטלה היא מעשה חלם", כך אמרה אתמול שרת התעשייה והמסחר דליה איציק.

בכך הגיבה השרה איציק על הידיעה כי בית החולים תל-השומר ירכוש השנה 20 אלף מגבות מסין, ואף משטרת ישראל מצטרפת לצעדים כגון אלה, והיא בימים אלה היא מתכוונת להזמין מסין בגדי עבודה ומעילים.

השרה איציק דורשת כי הממשלה תכוון את קניותיה ותעדיף רכישות תוצרת הארץ. בישיבת הממשלה סוכם כי דליה איציק תעביר בימים הקרובים לראש הממשלה רשימה של חברות וגופים ממשלתיים שאינם נותנים עדיפות לתוצרת הארץ.

בתגובה הודיע ראש הממשלה כי עם קבלת הרשימה הוא יורה למנהלי הגופים והחברות להעניק עדיפות לתוצרת ישראלית.

