

משרד החוץ הרומני מופתע מכך שיאסר ערפאת הזכיר את שמה של רומניה במסגרת ההסברים שנתן, מה עוד שעמדתה המאוזנת והקונסטרוקטיבית של בוקרשט בתהליך השלום במזרח התיכון ידועה", ציין המשרד בהודעה.

בשבת אמר ערפאת בראיון לטלוויזיה המצרית, כי "קארין A" שימשה חברה ישראלית שייבאה חומרי בניין מרומניה, ובתגובה על כך מסר אתמול המפקח על השיט האזרחי ברומניה מארין אוטה צ'ינטואן כי אין שום סימן לעגינה אפשרית ב-2001 של ספינת הנשק "קארין A" באחד משלושה נמלים של רומניה בים השחור. "שום ספינה לא הפליגה מנמל קונסטנצה לישראל בדצמבר", אמר עוד הפקיד הרומני. "עם זאת, אנו מתכוונים להמשיך בבדיקות, ולבחון גם את הרישומים בשני הנמלים העיקריים בנהר הדנובה, טולצ'ה וגאלאץ, שבמזרח המדינה. הבדיקות האלה עשויות להמשך יומיים או שלושה", ציין צ'ינטואן. מקור בכיר בשלטונות נמל קונסטנצה, שאותו ציטט אתמול העיתון "קוטידיאנול", לא שלל עם זאת את האפשרות ששמה של הספינה שונה, מה שמקשה על הנסיונות לעקוב אחר מהלכיה.

ערפאת, שאותו ציטטה סוכנות הידיעות מנ"א, אמר כי הספינה שייכת לאזרח עיראקי ממוצא כורדי, המתגורר ברומניה, ושבשנים האחרונות היא הפליגה בקו בין רומניה לנמל אשדוד. "הספינה הובילה חומרי בניין כמו מלט, ברזל ועץ, שנועדו לחברה הישראלית I.C.M., שמשרדיה בתל-אביב", אמר ערפאת. "הספינה נצפתה עשרות פעמים באשדוד", הוסיף.


