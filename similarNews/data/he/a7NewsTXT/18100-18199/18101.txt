

סמוך לשעה 3:00 לפנות בוקר נכנסו כוחות גדולים של צה"ל לתוך העיר טול כרם והשתלטו, למעשה, על העיר. לצה"ל לא היו נפגעים במהלך פעילות. כוחות צה"ל, שכללו שריון, חי"ר, משמר הגבול והנדסה ביצעו במהלך הלילה מעצרים רבים בעיר.

זו הפעם הראשונה מאז תחילת הלחימה ביש"ע שצה"ל נכנס לעיר שבשליטת הרש"פ בכוחות כה גדולים ומשתלט, למעשה, על עיר, ללא תאריך יציאה מוגדר.

בהודעת דובר צה"ל מהבוקר נאמר כי הפעולה הנרחבת "תימשך זמן קצוב" וכי עם תחילת הפעולה הודיע צה"ל לרשות הפלשתינית על כניסת כוחות צה"ל לעיר ועל כוונתו "להלחם בתשתיות הטרור ולא ברשות הפלשתינית".

בצה"ל אומרים כי טול כרם היא מוקד לשילוח מפגעים ביש"ע ובישראל וכי בעיר יש תשתיות טרור נרחבות, משם יצאו מפגעים רבים לפיגועים ובהם המחבל שביצע את הפיגוע בחגיגת הבת מצוה בחדרה, בו נרצחו שישה ישראלים.

לדברי גורמים בטחוניים, תשתית הפתח' בטול כרם ידעה על תכנון וביצוע הפיגוע בחדרה. הפיגוע קיבל את אישורו ואת ברכתו של ראש מחבלי התנזים ביהודה ושומרון מרוואן ברגותי.


