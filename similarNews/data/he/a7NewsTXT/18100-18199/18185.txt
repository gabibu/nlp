

הקיצוץ הצפוי במשרד המדע התרבות והספורט עומד על סכום של 60 מיליון , ובקרב אמני ישראל קמה זעקה גדולה על כך. ישראל כהן, דובר "מטה החירום להצלת חיי התרבות הספורט והמדע במדינה", הודיע כי ביום ההצבעה על תקציב המדינה בכנסת ייסגרו מוסדות התרבות , וזאת אם עד אז לא יבוטל הקיצוץ המוצע על ידי האוצר. נוסף על כך, ביום ההצבעה על התקציב יעלו נציגי האמנים, הספורטאים והמדענים למשכן הכנסת כדי "ללחוץ אישית על הח"כים ועל השרים", כדבריו. דובר המטה אמר כי הציבור עדיין מצפה להסבר מצד האוצר מדוע הקיצוץ בתקציבים אלה (בשיעור של כ-10%) גדול פי שלושה מאשר בתחומים האחרים. עוד נמסר כי בכנסת מתארגנת קבוצה של ח"כים המגייסת תמיכה בביטול הקיצוץ, וביניהם חברי הכנסת זבולון אורלב, קולט אביטל, יוסי שריד, חיים רמון, אופיר פינס, אבשלום וילן, תמר גוז'נסקי, אחמד טיבי ובייגה שוחט.
בעניין זה הביא עמנואל שילה, עורך התכנית "בוקר ב 7", נתונים על משכורותיהם של בכירים בממסד התרבותי, במוזיאונים ובתיאטראות, נתונים שפורסמו באתר YNET, והסותרים את טענותיהם של האמנים בדבר מצבו הקשה של תחום התרבות בארץ.

הנתונים המובאים מבוססים על משכורות הבכירים לשנת 1999, עם התאמות לשנת 2000, על פי ההעלאות המקובלות. הסכומים המפורסמים הם הסכומים של עלויות השכר למעביד, כלומר הסכום הכולל שעולים הבכירים למוסדות התרבות המעסיקים אותם. סכום הברוטו שאותו מקבלים הבכירים בפועל נמוך במעט מהסכום המפורסם.

הבולטים שבמקבלי המשכורות בארץ הם מנהל התיאטרון הבימה יעקב אגמון ורעייתו, שחקנית הבימה גילה אלמגור. עלות שכרם השנתי, המשותף של השניים לשנת 2000 עומדת על 1,157,900 . סכום זה הוא כ 5 אחוזים בערך מסך התמיכה התקציבית המוענקת ל"הבימה" מטעם משרד התרבות. הסכום ברוטו שהשניים הרוויחו ביחד בסוף שנת 2000 הוא 904 אלף . עלות שכרה של גילה אלמגור היא 403 אלף  , ושל יעקב אגמון 754,500 . עלות שכרו של אוהד נהרין, המשמש מנהלה האמנותי של להקת המחול בת שבע, המפורסם מפרשת "אנהפזה" בחגיגות היובל, 909 אלף  בשנה. עלות שכרו של מנכ"ל מוזיאון ישראל גיימס סניידר 800 אלף , ולכך ניתן אישור מיוחד של הממונה על השכר. עלות שכרו של מנכ"ל מוזיאון תל אביב היא 520 אלף ש"ח.

כתבי YNET ניסו לקבל תגובה על נתונים אלה, אך מנהלי תיאטרון הבימה סירבו להגיב. הם הכחישו את הדברים, ואף על פי שמדובר בתיאטרון הלאומי, שזוכה לתמיכה ציבורית, הם טענו כי אינם חייבים בדיווח, מאחר שהם אינם חברה המוכרת מניות לציבור.


