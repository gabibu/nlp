

ארצות הברית ובריטניה שוקלות להרחיב את הלחימה נגד מוקדי הפעילות של ארגון "אל-קאעידה" בפיליפינים, בתימן, בסומליה ובאינדונזיה, כך דיווחו עיתוני סוף השבוע בארה"ב, בציינם כי הנטייה היא לבצע פעילות ממוקדת ולא מבצעים צבאיים רחבי-היקף. מטרת הפעילות היא למנוע מהארגון להשתקם לאחר תבוסתו באפגניסטן.

ה"פייננשל טיימס" דיווח כי ארה"ב שיגרה לפיליפינים כוח חלוץ המונה 160 לוחמי יחידות מובחרות ו-500 חיילים מן השורה, שם יאמנו האמריקנים את הצבא המקומי, וידריכו את חייליו כיצד ללחום בלוחמי גרילה הקשורים לבין לאדן.

העיתון ציין כי בסומליה חרף מאמציה של ארה"ב טרם נבחרו יעדי התקיפה, וזאת בשל הקושי בזיהוי מחנות אימונים של "אל קאעידה" במדינה.

בתוך כך מסרו כלי התקשורת בספרד, בבריטניה, במלזיה, ובאפגניסטן כי השלטונות במדינות אלה עצרו בסוף השבוע חשודים בהשתייכותם ל"אל-קאעידה".

