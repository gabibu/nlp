

הרמטכ"ל שאול מופז אומר כי פעולת צה"ל בטול כרם תימשך גם הלילה, וכי הערכת מצב תערך בצה"ל לאחר מכן, כדי להחליט בנוגע להמשך הפעולה. יחד עם זאת הדגיש מופז: "איננו מתכוונים להשאר שם לנצח".

הרמטכ"ל אמר כי הרצח בחדרה בוצע בידי הזרוע הצבאית של הפתח', התנזים, בטול כרם. לדבריו, מטרת הפעולה היא לעצור מחבלים, לאסוף אמצעי לחימה ונשק ולפגוע בתשתית הטרור באזור. מופז הדגיש כי חלק מהמחבלים שצה"ל תכנן לעצור בפעולה אכן נעצרו, וברשותם נתפסו כלי נשק ותחמושת.

לדבריו, ישראל עומדת בפני "גל חדש של פיגועי טרור", המשקף את חתירתו של יאסר ערפאת להסלמת העימות. הרמטכ"ל העריך, כי הדבר עלול לכלול גם ירי רקטות מסוג "קסאם 2" משטחי יהודה ושומרון. הרקטות הוברחו לשם מרצועת עזה, וייתכן שהפלשתינים נערכים לייצור הרקטות גם באזור יהודה ושומרון.
