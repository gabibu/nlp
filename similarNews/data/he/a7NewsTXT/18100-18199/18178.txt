

עם כניסתם לטול כרם לא נתקלו כוחות צה"ל בהתנגדות פלשתינית משמעותית, אך הם כן מצאו עצמם "מטווחים" בידי התקשורת, ובעיקר בידי תחנת הבית "גלי צה"ל".

השדרים רפי רשף ורזי ברקאי הפעילו בתוכניתם מכבש לחצים נגד "הכיבוש החדש".

התייחסותם ניכרה בעיקר בשאלות שנשאלו, למשל: בראיון עם מפקד חטיבת הנח"ל אל"מ יאיר גולן שאל השדרן רפי רשף: כבר תם כיבוש העיר טול כרם? יש לך מושג כמה זמן הולך צה"ל לשהות בטול כרם? אתה יכול להעריך את זה בזמן, ימים? שבועות?

גם השדרן רזי ברקאי נלחם בכיבוש. בפתיח אמר ברקאי:
"הטנקים שלנו ברמאללה, ומהבוקר גם טול כרם בידינו. לאט לאט נמשכת הזחילה לשטחים שבשליטת הפלשתינים. האם התקבלה החלטה לכבוש מחדש את הגדה? ואם כן מי קיבל אותה, מה ההשלכות של שהות ממושכת של צה"ל בערים פלשתיניות?"

שר המשפטים, מרואיינו של ברקאי, נשאל: "שאלו את דעתך? אנו עלולים להישאר שם יום יומיים שלושה, אבל גם חודשיים ושנתיים. ראה מקרה רמאללה. נכנסנו כאילו לתקוף קיני מחבלים, ואנחנו נשארים שם ונשארים. בדיוק מאותה סיבה נכנסנו עכשיו לגדה להילחם כביכול בקיני המחבלים, והנה תראה מה קרה לפני 20 שנה. אתה לוחש משהו באוזניו של אריאל שרון למנוע הסתבכות דומה להסתבכות של תחילת שנות השמונים?"

בהמשך מראיין ברקאי את הכתב המדיני של גל"צ רביב דרוקר: "מי החליט על הכניסה לטול כרם? האם השרים חוששים שמדובר בפעולה מתגלגלת מעין סיפוח זוחל מחדש? זה מתחיל ברמאללה נמשך בטול כרם ויימשך בערי גדה אחרות?"

ואל ח"כ יובל שטייניץ מופנית השאלה: האם אתה באמת מאמין בפעילות של צה"ל כפי שהיא מתנהלת עכשיו בטול כרם וברמאללה? האם היא אכן תביא לפעילות דומה גם במקומות אחרים? האם אתה מאמין בכיבוש מחדש של שטחי A ?

נדגיש כי שדרני גלי צה"ל לא שאלו: "האם צה"ל ייצא שוב מטול כרם ויפקיר אותה לחסדי התנזים?", או "אולי אתה מוכן להסביר לי מדוע בעצם יצאנו מטול כרם לפני כחודש וחצי?", או: "מתי יגיע תורה של ג'נין?".


