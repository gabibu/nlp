

השר אביגדור ליברמן פרסם אתמול מעל דוכן הנואמים בכנסת הודעה מיוחדת בעניין פרשת האזנות הסתר לו ולבנימין נתניהו בתקופת ממשלת נתניהו.

כזכור, לפני ימים אחדים נודע כי המשטרה האזינה ברציפות, ושלא כדין, לשיחות בין השניים, ואף תמללה את השיחות. השר ליברמן האשים את ראש אגף חקירות במשטרה ניצב משה מזרחי כי נכנס לחדרו של מחליפו בתפקיד תת-ניצב לוין במשרדי היאחב"ל בפתח-תקווה, וביקש ממנו לעזוב את המשרד. לדבריו, ניצב מזרחי שהה שם זמן ממושך לבדו.

ליברמן דורש מהשר לבטחון הפנים להורות למזרחי לעבור בדיקת פוליגרף כדי לברר האם הוא השמיד במקום ראיות מהאזנות סתר לשיחותיו שלו, וכן לשיחותיהן של רעייתו, של בתו בת ה-15, של פרקליטיו ושל מקורביו.

את פרשת האזנות הסתר חשף העיתונאי יואב יצחק. אתמול מעדכן אתר N.F.C. של יצחק כי השר לבטחון הפנים עוזי לנדאו הנחה את מבקר משרדו תת ניצב קובי שיבר למנות חוקר בכיר כדי לחקור את התנהלותה של המשטרה בעניין האזנות הסתר. זאת בעקבות התלונות הרבות העולות בהקשר זה, והחשד, כמו זה של ליברמן, ולפי המשטרה מבקשת מבתי המשפט באופן סיטונאי היתר לבצע האזנות סתר, ומשתמשת במידע המושג בדרך בלתי נאותה. נושא בקשת ההיתרים הסיטונאים נחשף גם בוועדת החוקה חוק ומשפט, וח"כ אופיר פינס, העומד בראש הוועדה, קבל על הבקשות הרבות שמגישה המשטרה מידי שנה לביצוע האזנות סתר.

הדיווח מציין כי החוקר המיוחד החל כבר בעבודתו.


