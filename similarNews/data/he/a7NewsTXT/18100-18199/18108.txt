

בעקבות החשיפות האחרונות של העיתונאי יואב יצחק בפרשת האזנות הסתר לשיחותיהם הטלפוניות של השר אביגדור ליברמן ובני משפחתו הודיע ראש הממשלה שרון כי יקיים דיון מיוחד בנושא. הדיון יתקיים בישיבת הממשלה השבועית ביום ראשון הבא, ויוזמנו אליו פרקליטת המדינה וראש אגף החקירות במשטרה.

נזכיר כי בשנת 99' צותתה ותמללה המשטרה את שיחותיו של השר ליברמן גם בנושאים שבהם לא התיר לה צו בית המשפט לעשות זאת. המשטרה האזינה ותמללה גם את שיחותיה של אלה, אשתו של ליברמן. פרקליטת המדינה, האמונה על ביקורת המשטרה, לא זימנה את ראש אגף החקירות ולא קיימה עמו דיון בעניין.

הגילוי האחרון בפרשה מצביע על כך שהמשטרה צותתה ותמללה גם את שיחותיה של בתו (הקטינה) של ליברמן, בין השאר עם ח"כ (אז מועמד) אליעזר כהן.

בתוך כך נודע כי המשטרה מנסה לאתר את חוקר המשטרה לשעבר סטניסלב יאז'מסקי, האחראי, ככל הנראה להעברת המידע שהביאה לחשיפת הפרשה. יאז'מסקי, הנמצא כרגע בחו"ל, מחזיק בידיו קלטות המתעדות את כל חומר החקירה המתומלל שהוחזק ביחידה הארצית לחקירות בינלאומיות.

