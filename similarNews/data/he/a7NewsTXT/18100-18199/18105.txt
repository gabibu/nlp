

אתמול פורסמו בתקשורת הישראלית מסרים סותרים באשר למצבו של ערפאת. המסר הראשון, שפורסם, למשל, באתר ynet , הובא בשם "מקור בכיר המקורב לערפאת". הגורם דיווח על כך ערפאת מיואש וכבר הקליט את נאום ההתפטרות שלו. כעת, הסביר הגורם, הוא שוקל אם ומתי לשדר את הקלטת. הגורם הוסיף עוד כי כאשר יתפטר ערפאת הוא יפרק, במקביל, את כל מוסדותיה השלטוניים של הרשות, "דבר שיביא לאנרכיה". בסוף הידיעה, שנראתה כקמפיין פרסומי בעד ערפאת, ציין הגורם כי בנאום ההתפטרות שלו יקרא ערפאת לפלשתינים להחריף את מלחמתם במדינת ישראל.

מאוחר יותר אתמול פרסם יועצו של ערפאת נביל אבו רודיינה הודעה, ובה הוא מאשים את ישראל בהפצת השמועות על כוונת ערפאת להתפטר מתפקידו, וזאת כחלק ממסע של לוחמה פסיכולוגית נגד ערבי הרש"פ.

דר' מיכאל וידלנסקי, חוקר תקשורת פלשתינית, אמר בעניין זה כי אמנם ערפאת לחוץ יותר ממה שהיה בעבר, אולם צעדיה של ישראל אינם ממוטטים אותו: "ערפאת אינו מתכוון להתפטר. במהלך הגדול שלו לניהול משא ומתן עם ישראל הוא נכשל, וכעת הוא שוקד על החלשתו של שרון וממשלתו".


