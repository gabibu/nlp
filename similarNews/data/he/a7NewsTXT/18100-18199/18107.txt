

אתמול החליטה הממשלה להנציח את זכרו ואת פועלו של השר רחבעם זאבי הי"ד, שנרצח בידי טרוריסטים פלשתיניים.

הממשלה החליטה על קביעת תקנה נפרדת בתקציב משרד ראש הממשלה, לצורך תקצוב שנתי ורצוף בסך 300,000 ש"ח לעמותת "מורג", עמותה שנוסדה במטרה להנציח את מורשת גנדי, וזאת נוסף על העברה חד פעמית בסך 1,250,000 ש"ח.

התקציב ישמש לצורך פעילותה השוטפת והישירה של העמותה, לרבות מכון מחקר, ספרייה, הוצאה לאור, פרסומים, ארגון אירועים, ניהול כנסים, שכירת מרצים ועוד.

בהודעת הממשלה על ההחלטה להנציח את זכרו של זאבי נאמר כי "זאבי היה דמות יהודית ציונית שורשית. כל ימיו עשה למען הגנת עם ישראל בארץ ישראל, הטביע חותם ייחודי על החיים בארץ, ותרם תרומה מכרעת להתפתחותה של מדינת ישראל, לבטחונה ולמפעל ההתיישבות בה".

בהצבעה על העברת התקציב נמנעו ארבעה שרים: דן מרידור, רוני מילוא, דליה איציק וסאלח טריף.
הארבעה ביקשו הבהרה מהיועץ המשפטי לממשלה, ולפיה לא ייכלל חזון הטרנספר של גנדי במורשת המונצחת. היועץ המשפטי לממשלה אליקים רובינשטיין, שנכח בישיבה, תמך בבקשתם.


