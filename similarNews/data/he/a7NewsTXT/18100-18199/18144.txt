

ראש הממשלה אריאל שרון מזהיר כי אם יירו הפלשתינים רקטות ופצצות מרגמה משטחי יהודה ושומרון יביא הדבר לשינוי מוחלט בתגובת ישראל.

בישיבת ועדת החוץ והביטחון של הכנסת, גילה שרון כי כבר התקבלו התראות כי מחבלי הרשות מתכננים לשגר פצצות מרגמה וטילי קסאם על יעדים ישראלים.

"ישראל העבירה מסרים באמצעות האמריקנים לרשות הפלשתינית כי אם היא תשתמש בטילי 'קסאם 1' או טילי 'קסאם-2' או ירי מרגמות מיהודה ושומרון לכיוון הקו הירוק, הדבר יביא לשינוי מוחלט בכל דרך פעולתה של ישראל", אמר שרון בסקירת המצב המדיני.

בפתח הישיבה מסר ראש אג"מ במטכ"ל אלוף עמוס הראל פרטים על הפעילויות הצבאיות האחרונות באזורי שלטון הרש"פ (A), לרבות פעולת צה"ל בטול כרם. האלוף הראל ציין כי פעולת צה"ל בטול כרם מתמקדת בחיפוש נשק לא חוקי ומעצר חשודים והיא אינה מכוונת נגד הרשות הפלשתינית, אלא נגד ארגוני הטרור.

הוא גילה, כי צה"ל באמצעות מנגנוני התאום ביקש שהשוטרים הפלשתינים לא יתערבו ושישארו בבתיהם או בבסיסיהם. רובם ככולם נענו ולכן במהלך המבצע עד כה נורו יריות ספורות בלבד.

האלוף הראל הוסיף כי אין כוונה להישאר בטול כרם לתקופה בלתי מוגבלת. הוא ציין כי אם הפלשתינים יגיבו בירי נגד כוחות צה"ל - צה"ל יילחם בהם.

ראש הממשלה אריאל שרון הדגיש כי בפועל לא היו ימי שקט למרות שהיו נסיונות של גורמים מסויימים, פוליטיים ותקשורתיים, להציגם ככאלה. הוא הדגיש כי גם בתקופה שהיתה "רגועה" כהגדרתו נהרגו 4 חיילי צה"ל במוצב אפריקה וחוסלה חוליית מחבלים שניסתה לחדור מרצועת עזה כשעל גופם חגורות נפץ.

ראש הממשלה הודה שאכן היתה ירידה בנפח הפעילות האלימה "אבל לא היה יום אחד של שקט". מעבר לכך, הוסיף ראש הממשלה, הרשות הפלשתינית לא עשתה כל מאמץ למעט ההבנות שהגיעה אליהן עם ארגוני הטרור, לסכל פיגועים "והם יודעים בדיוק למצוא את האחראים להרג ולרצח".

ראש הממשלה הוסיף כי שקט מבחינתו זה מאה אחוזי מאמץ לסיכול פיגועים. "אם היה מאה אחוזי מאמץ ומישהו היה יורה אפשר היה להבין זאת". לדברי ראש הממשלה, מאה אחוזי מאמץ פירושם מעצר רציני של מחבלים, חקירתם, פירוק ארגוני הטרור, איסוף כלי נשק לא חוקיים, פעילות מנע רצינית והפסקת ההסתה.

כתב עתי"ם מוסר, כי שרון דחה את הביקורת שמתחו חברי כנסת על כך שפעולת הסיכול של ראהד אל כרמי הציתה מחדש את הפיגועים ואמר כי אין לזה קשר לחידוש הטרור. שרון ציין כי בכל תקופת הרגיעה נמשכו הכנות לפיגועים וקיימות התרעות לפיגועים.

ראש הממשלה התייחס לתפיסת אוניית הנשק ואמר כי היא מצביעה על כוונת הרשות הפלשתינית להצטייד בנשק אסטרטגי. פרשת האוניה גם חשפה את הקשר בין הרשות הפלשתינית לאירן. "האיום האירני הופך למוחשי, ישנה פעילות אירנית בקרב אנשי התנועה האיסלמית של ערביי ישראל שנמשכת כבר כמה חודשים וזה חמור מאוד", אמר שרון.

ראש הממשלה הביע שביעות רצון ממדיניות ממשלתו הקובעת שאין לקיים מו"מ תחת איום הטרור ולדבריו המדיניות הזו הוכיחה עצמה ומקובלת על ידי הגורמים הבינלאומיים לרבות ארה"ב, רוסיה וחלק ממדינות אירופה.

לדבריו, גם החלטות הממשלה לפיהן אש"ף הוא ארגון תומך טרור וערפאת אינו רלוונטי למאבק בטרור, הוכיחו עצמן. שרון חזר והדגיש כי ערפאת לא יוכל לצאת מרמאללה כל עוד לא יעצור את רוצחי השר זאבי. שרון גילה שישראל לא תאפשר לערפאת להגיע לוועידת האיסלם שתתכנס בקרוב במרוקו. "גם בתוך מפלגתי חשבו שהגבלת תנועתו של ערפאת תגרום נזק לישראל אולם לא נגרם נזק", אמר שרון.

בהתייחסו לעירק אמר ראש הממשלה כי היא מהווה איום לישראל וסכנה ליציבות באזור. עירק לא מפסיקה להתחמש בנשק לא קונבנציונלי ולדברי ראש הממשלה ארה"ב תעביר לישראל התרעה מוקדמת באם בכוונתה לתקוף את עירק כפי שהעבירה התרעה כזו לפני המלחמה באפגניסטן.

כתב עתי"ם מוסיף, כי יו"ר ועדת החוץ והבטחון של הכנסת ח"כ דוד מגן התייחס לחיסול של ראיד אל כרמי ואמר כי הוא היה אחראי להנחת מטען החבלה בביתו של קצין צה"ל לפני מספר שבועות ברעננה. מגן גילה כי כרמי תיכנן לבצע פיגוע באישיות ציבורית-בטחונית שגרה באזור קו התפר.
