

במשכן נשיא המדינה התקיימה פגישה בין הנשיא לבין בני המשפחות השכולות שחור, צור ובכרך, שיקיריהן נרצחו בפיגועים. המשפחות הביעו בפני הנשיא את אי שביעות רצונן מנכונותו להיפגש עם עראפת ברמאללה. "כאזרח מס' 1 עליך לבטא את הרגשות המשקפים תחושות של ציבור הולך וגדל, כי יאסר עראפת הוא רוצח, וכי אין להידבר עמו". הנשיא השיב ואמר כי אם הממשלה מקיימת מגעים עם עראפת אזי גם לו מותר לעשות כן. המשפחות ביקשו מן הנשיא כי ישראל תדרוש לא רק את מעצרם של רוצחי השר רחבעם זאבי אלא גם את מעצרם של רוצחי בני משפחותיהם.

הנהלת הקואליציה קראה למשלחת חברי הכנסת שמתכוונים לצאת לסיור במועצה המחוקקת הפלשתינית שלא לעשות זאת. הנהלת הקואליציה דנה בכוונתו של יושב ראש הכנסת אברהם בורג ואחדים מחברי הכנסת מהשמאל לבקר במועצה המחוקקת הפלשתינית .עם פתיחת הדיון אמר סגן השר יורי שטרן כי על רקע זה הקואליציה צריכה להביא לפיטוריו של בורג מתפקיד יושב ראש הכנסת.

