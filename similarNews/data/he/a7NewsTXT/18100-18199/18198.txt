

14,000 בני נוער העוסקים בספורט יפסיקו את פעילותם וייפלטו לרחוב אם משרד האוצר יצליח להעביר בכנסת את הצעתו לבצע קיצוץ של 10% בתקציב משרד המדע, התרבות והספורט. כך מזהירים במטה החרום להצלת חיי התרבות, הספורט והמדע. במטה מציינים כי הקיצוץ המוצע בתחומים אלה גדול פי שלושה מאשר ביתר התחומים המקוצצים. עוד נמסר מהמטה כי הקיצוץ יפגע במישרין בהעסקתם ובפרנסתם של כ-1600 מאמנים ומדריכים, רבים מהם עולים חדשים.

אמנון גור, איש מכון וינגייט וחבר מטה המאבק, אמר כי הפעילות הספורטיבית המאורגנת של אותם 14,000 בני נוער היא עיסוקם העיקרי בשעות הפנאי והפסקת פעילות זו תהיה עבורם מכה חברתית קשה שתחזיר רבים מהם לרחוב ולפשע.

עוד נמסר כי הקיצוץ יפגע בכל הפעולות הספורטיביות של האגודות ואיגודי הספורט ברחבי המדינה ובמיוחד בפריפרייה שם ייסגרו וייפסקו מיד פעילויות ספורטיביות קהילתיות. כן קיים חשש שהקיצוץ באגודות הספורט יפגע בתקציבים המיועדים לספורט האולימפי (כ-100 ספורטאים) ובהכנות הישראלים לאולימפיאדה.

מטה החרום להצלת חיי התרבות, הספורט והמדע החליט כי ביום ההצבעה בכנסת על תקציב המדינה (שטרם נקבע) ייסגרו וייפסקו פעילויות התרבות והספורט במדינה ונציגיהם יעלו לכנסת ללחוץ "אישית" על הח"כים להצביע נגד הקיצוץ האכזרי בתחומים אלה.

