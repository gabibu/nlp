

משרד הבריאות בשיתוף משרד החינוך, שירותי בריאות כללית והאגודה למלחמה בסרטן, ייצאו בימים הקרובים בקמפיין למניעת עישון בקרב תלמידים ובני נוער.

מסקר שנערך בחודש האחרון עולה כי מסתמנת עלייה מדאיגה בעישון בקרב בני הנוער בגילים 12-18.

עוד גילה הסקר כי 21 אחוז מההורים מממנים באופן ישיר ובמודע את הוצאות ילדיהם על הסיגריות. 63 אחוז מההורים "מרימים ידיים" ואומרים שאין מה לעשות בעניין. לדברי ד"ר יצחק פטרבורג, מנכ"ל שירותי הבריאות הכללית, הורים שיצאו נגד העישון של ילדיהם הצליחו לעצור את התופעה .

נתון נוסף שעולה מן הסקר הוא שב- 85 אחוזים מהמקרים מי שמשפיע על הנער לעשן הם החברים.
הקמפיין נגד העישון יכלול "תחרות הכיתה הלא מעשנת". תחרות זו תהיה חלק מתחרות בינלאומית שמטרתה ליצור לחץ חברתי למניעת עישון. כיתות שישתתפו בתחרות תצטרכנה לשלוח מדי שבועיים גלויה עם חתימות של לפחות 90 אחוזים מהתלמידים המצהירים כי אינם מעשנים. הכיתה הזוכה תהיה זו עם מספר המעשנים הנמוך ביותר.

כמו כן יופקו ארבעה תשדירים נגד עישון אצל בני נוער, ובהם יככבו כוכבי טלנובלה, וזאת כדי להשפיע באמצעות מודלים לחיקוי. בתשדירים יהיה אפשר לראות גם עדויות של בני נוער שיציגו את החסרונות בעישון.

גם הפעולות החינוכיות למניעת עישון בבתי ספר תוגברו, ונודע כי משרדי הבריאות והחינוך יגבירו את פעילות האכיפה בנושא העישון.


