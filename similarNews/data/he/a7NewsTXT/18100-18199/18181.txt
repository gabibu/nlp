

לפני ימים אחדים התפרסמו דבריו של ראש השב"כ לשעבר שבתי שביט, ומהם עלה כי עתה התברר שהנווט השבוי רון ארד בחיים, וכי הוא מוחזק בידי האירנים. עוד הוסיף שביט כי האירנים אינם מוכנים להודות שהוא שבוי בידיהם, משום שבהודאה זו טמון נזק בעבורם. יוסקה הררי, העומד בראש העמותה למען רון ארד, המיועדת להזכיר למדינה את מחויבותה לארד, ולעזור למשפחה, אמר לערוץ 7 כי דברי שביט אין בהם כל חידוש, וכי קהילת המודיעין יודעת זמן רב שארד חי באירן, ושאין מתכוונים להחזירו. הררי סיפר כי בידי המודיעין היו ידיעות על ליקויי בריאות של ארד, ואף שלחו לו תרופות, אך לא הגיע כל אישור שארד אכן קיבל אותן.

הררי הוסיף כי אף על פי שהאירנים אינם רוצים להודות בכך שארד בחיים ולשחררו הוא בטוח שארד בחיים, והוסיף כי משפחתו של ארד מאוכזבת מהטיפול בשחרורו. לדבריו, המצב הנוכחי, שבו ארה"ב עומדת בראש המלחמה נגד הטרור הבינלאומי, ורומזת לאיראן לנטוש את הטרור ולהצטרף למלחמה בו, הוא שעת כושר ללחוץ לשחרורו של רון.

הררי אף ציין כי פעמים אחדות כבר סברו שארד עומד להשתחרר, וכי עד סוף 95' חתמו האירנים על שלושה הסכמים להחזירו. גם את דיראני, סיפר הררי, הביאו לארץ כדי שיגלה אצל מי מוחזק ארד בדיוק.

הפעולה הדרושה היא לא לספר סיפורים לסטודנטים, אלא להחזיר את ארד, סיכם הררי בהתייחסו לדברי שביט בפני קהל הסטודנטים.


