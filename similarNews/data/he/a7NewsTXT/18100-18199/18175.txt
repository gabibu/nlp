

בשעות הבוקר המוקדמות החלו כוחות צה"ל לפנות עמדות ומאחזים מטול כרם, לאחר יממה של פעילות מסיבית בעיר: מעצר מבוקשים ופגיעה בתשתיות הטרור.

דובר צה"ל מסר כי בפעולה נתפסו רובים, חומרי חבלה ומעבדת נפץ.

במהלך הפעולה תקפו מחבלי הרש"פ את כוחות צה"ל. איש מחיילינו לא נפגע. הערבים טוענים כי שניים מאנשיהם נהרגו.

סמוך לשעה 7:00 בבוקר השלים צה"ל את פינויה של טול כרם. בשל מידע מודיעי המצביע על כוונת ארגוני הטרור לבצע פיגועי התאבדות, ממשיכים כוחות צה"ל לכתר את העיר.

במקביל ליציאת צה"ל מטול כרם, נכנסו כוחות משוריינים וחי"ר לשכונת אל-מג'ין בשכם, המרוחקת כחצי ק"מ ממרכז העיר. במהלך הפשיטה נעצרו 9 מחבלים ונחשפה מעבדת נפץ ובה מחסן גדול של חומרי חבלה וכלי נשק רבים. מדובר צה"ל נמסר כי בחילופי האש חיילינו הצליחו להרוג 5 מחבלי חמאס. עוד נמסר כי ארבעה חיילי צה"ל נפצעו באורח קל. כך מדווח כתבנו לענייני צבא קובי פינקלר.

ראש הממשלה אריאל שרון הזהיר אתמול כי אם יירו הפלשתינים רקטות ופצצות מרגמה משטחי יהודה ושומרון יביא הדבר לשינוי מוחלט בתגובות ישראל. בישיבה של ועדת החוץ והביטחון של הכנסת, גילה שרון כי כבר התקבלו התראות שמחבלי הרשות מתכננים לשגר פצצות מרגמה וטילי קסאם על יעדים ישראלים.

הרמטכ"ל רא"ל שאול מופז אמר אמש כי ישראל עומדת בפני "גל חדש של פיגועי טרור", המשקף את חתירתו של ערפאת להסלים את העימות. הרמטכ"ל העריך כי ייתכן גם ירי רקטות מסוג "קסאם 2" משטחי יהודה ושומרון. הרקטות הוברחו לשם מרצועת עזה, וייתכן שהפלשתינים נערכים לייצר אותן גם באזור יהודה ושומרון.

בתדרוך כתבים לרגל סיום ביקורו בוושינגטון הדגיש הרמטכ"ל כי פרשת הספינה הפלשתינית, שהייתה אמורה להבריח נשק לרצועת עזה, פגעה מאוד באמון שרחשה ארה"ב לרש"פ ולעומד בראשה, וכי לאור כל מה שנחשף ארה"ב נמצאת עתה "על סף החלטה באשר למדיניותה מול הפלשתינים".
"האמריקנים שותפים להערכה שהאירוע של 'קארין A' חמור מאוד מבחינת רצונה של הרש"פ להסלים את המצב ומבחינת האמון בין הרשות הפלשתינית ובין ארה"ב", אמר הרמטכ"ל.

לדבריו, ישראל לא הודיעה לארה"ב על כוונתה להיכנס לטול כרם: "לא נהוג להודיע לכל העולם על פעולות מבצעיות".

הרמטכ"ל שב והעריך כי הפלשתינים יבקשו להמשיך ולהבריח נשק לתוך שטחי הרשות בכל מיני ערוצים. לדברי מופז, הוא מנה בפני מארחיו האמריקנים 11 דרכים בהם מבקשים הפלשתינים להבריח נשק לתוך שטחי הרשות.

אתמול המשיכו המחבלים בלחימה. הם ירו לעבר כוח צה"ל ליד תל ארס בשומרון, ולעבר עמדת צה"ל ביישוב פסגות. בכל האירועים לא נפגעו כוחותינו.

שלוש פצצות מרגמה נחתו אמש ליד החממות של היישוב נצר חזני בגוש קטיף. לא היו נפגעים.
אתמול בצהריים נורתה אש על כביש המנהרות המוליך לגוש עציון. אין נפגעים.

בחבל עזה ירו הפלשתינים בצהרים אל מוצבי צה"ל ליד רפיח וליד גדיד. גם שם לא דווח על נפגעים.
צה"ל מוסיף לחלוש על בית הממשל ברמאללה ולהגביל עוד יותר את יכולת התנועה של ערפאת, כך מדווחים כתבינו קובי פינקלר וחגי הוברמן.


