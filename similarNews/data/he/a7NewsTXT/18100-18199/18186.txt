

באחרונה יוזמים צה"ל ומשרד הביטחון מהלך שנועד לצמצם למינימום את היכולת של פלשתינים לתבוע בבתי משפט בארץ פיצויים ממדינת ישראל בשל נזקים שנגרמו להם לטענתם במהלך הלחימה ביש"ע מאז ספטמבר 2000. מדובר ביוזמת חוק, שלדברי גורמים בצה"ל זוכה כבר לביקורת קשה בארגונים שונים לזכויות האדם בארץ ובעולם.

בצה"ל ובמשרד הביטחון סבורים שכיום, כאשר לרש"פ שליטה על טריטוריה, משטרה הסרה למרותה וקו פוליטי ומדיני עצמאי, אין שום סיבה כי תושבי האוטונומיה הפלשתינית יוכלו לתבוע את ישראל על נזקים שנגרמו להם בבתי משפט בארץ. לחלופין, הם יוכלו לעשות זאת בתחומי הרש"פ. גורמים בצה"ל ציינו כי היוזמה תואמת למתרחש במדינות אחרות, כגון ארה"ב, שבה החוק אינו מאפשר לתושבי מדינות זרות לתבוע בארה"ב אמריקנים על עוול שגרמו להם, לדבריהם, מחוץ לתחומי ארה"ב. כך אומר גם החוק הבריטי.

בישראל מזכירים כי בשעתה פיצתה מצריים את משפחות נרצחי ראס בורקה בהליך ממלכתי, שלא הייתה בו התדיינות בבתי משפט במצריים. כמוה גם מלך ירדן, חוסין, שפיצה באופן אישי את משפחות הנרצחות באירוע בנהריים. על כן מבקשים בישראל כי במקרים חריגים, שבהם אין ספק כי נעשה עוול כבד לפלשתינים, תפצה אותם ישראל בהליך ממלכתי, ולא בהליך משפטי.

נוסף על כך התברר כי תובעים פלשתיניים רבים בודים מלבם אירועים שלא היו ולא נבראו, ובהם נגרם להם, לטענתם, נזק בידי חיילי צה"ל. כך, למשל, תבע בשנה שעברה פלשתיני את ישראל בטענה כי חיילי צה"ל ירו בו בעזה בלא כל פרובוקציה מצדו, וגרמו לו פציעות קשות. משרד הביטחון, נענה לפנייתו אך בעזרת בלש פרטי גילה כי האיש גנב מכונית בישראל והעביר אותה לרצועה, שם דרשו ממנו שוטרים פלשתיניים כי ימסור אותה להם, לשימושם האישי. משסירב   נורה. מעל 1000 תיקים תלויים ועומדים כיום נגד ישראל מצד פלשתינים, תיקים הקשורים לאירועי האינתיפאדה הראשונה. פלשתינים שירצו לתבוע את ישראל תחול עליה חובה חוקית להודיע לישראל על אופי האירוע ועל הפגיעה שבגינה הם מגישים את התביעה בתוך ימים אחדים מקרות האירוע.

זאת, כדי שצה"ל יוכל לתחקר כל תביעה עתידית מרגע שקיבל התרעה מהפלשתינים, וכדי לוודא כי האירוע המדובר אכן התרחש.

