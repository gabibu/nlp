

אתמול לא דנה הממשלה על פתיחת שערי הר הבית למתפללים יהודים. הקבינט ידון בנושא במהלך השבוע. עם זאת אף על פי שלא נתקבלה החלטה הביעו אישי ציבור רבים דעתם בנושא.

השר לאיכות הסביבה צחי הנגבי אמר אתמול כי "הגיעה העת לשנות את העוול שנגרם בעקבות התפרעויות הערבים".

יו"ר המפד"ל הרב יצחק לוי אמר: "העלייה להר הבית מותרת לבני כל הדתות ואף לתיירים, ורק ליהודים היא אסורה. זו חרפה לאומית".

ח"כ מיכאל קליינר הגיב אף הוא על האפשרות לפתיחת שערי הר הבית ולדברים שהשמיע ראש הממשלה שרון כי בהזדמנות הראשונה יפתח את השערים: "ההזדמנות הראשונה היא היום. כל יום ששרון מונע מאזרחים יהודים את העלייה להר, הוא מחזק את דברי מבקריו שהגדירו את עלייתו על ההר לפני הבחירות כמניפולציה פוליטית".

ח"כ עבד אלמלכ דהאמשה השמיע איומים מרומזים: "אני מזהיר את ראש הממשלה שרון ואת השר עוזי לנדאו שלא ישחקו באש ולא ינסו לפגוע במקומות הקדושים. אם הם יפתחו את מה שאתם מכנים הר הבית לביקור יהודים יביא הדבר לאש, לחורבן ולשפיכות דמים נוראה".

גם ערביי הרש"פ הגיבו על הרעיון. יאסר ערפאת אמר כי החלטת השב"כ להתיר עליית יהודים להר היא "סכנה חמורה ביותר".

המופתי של ירושלים מטעם הרש"פ השייח' עקרים אסברי אמר כי עליית יהודים להר תביא מבחינת המוסלמים והערבים הסלמה חמורה, שנועדה להתגרות בפלשתינים. הוא הזהיר את ממשלת ישראל מלהתקרב למסגד אל-אקצה ואמר כי ישראל תשא באחריות לתוצאותיו של צעד כזה. מנהל הוואקף במזרח ירושלים הזהיר: "צעד מסוג זה עלול לדרדר את האזור למעגל של שפיכות דמים".
בשידוריו של "קול פלשתין", הרדיו שהופצץ ולא דמם, שודרו קריאות רבות לאומות ערב והאיסלאם להגן על הר הבית ועל המקומות המקודשים לאיסלאם ולנצרות.

