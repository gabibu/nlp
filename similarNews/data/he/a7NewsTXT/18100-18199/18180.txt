

ראש הממשלה אריאל שרון סעד אתמול בצהריים עם נשיא ארה"ב לשעבר ביל קלינטון. לפני כן עלה קלינטון על קברם של בני הזוג רבין בהר הרצל ונועד עם נשיא המדינה משה קצב. אחרי הפגישה עם קצב אמר קלינטון כי הפלשתינים יזכו בצדק רק אם יעמדו בהסכמים שעשו עם ישראל. כשנשאל מדוע סירב ערפאת להצעות ברק בקמפ-דייויד ענה קלינטון: "אם לומר את האמת, אני פשוט אינני יודע".
את האירוח של קלינטון, שזכה לכבוד נשיאים בפועל, פתח טקס הענקת ד"ר כבוד מטעם אוניברסיטת תל אביב. בטקס, ששודר בטלוויזיה, הופיעה "שמנה וסולתה" של מדינת ישראל, ונציין כי מחירו של כרטיס כניסה לאירוע זה היה כ 1000 דולרים.

במאמרו במדור "דעות" של ערוץ 7 כותב ד"ר רון בריימן, יו"ר חוג הפרופסורים לחוסן מדיני וכלכלי, כי "לרגל הפסטיבל סביב ביקורו של קלינטון בישראל, ראוי לבחון האמנם הוא ידיד כפי שהוא מוצג". בריימן סוקר את מעשיו של קלינטון שהיו, בין השאר, בגדר "התערבות בוטה במערכת הפוליטית הפנימית של ישראל. כזכור, באופן בוטה ניסה קלינטון פעמים אחדות להשפיע על תוצאות הבחירות בישראל. ב-96' פעל קלינטון במרץ למען בחירתו של פרס; בהמשך הוא לא הסתיר את הסתייגותו מכך שהבוחר הישראלי בחר בנתניהו; ב-99' הוא תרם לבחירתו של ברק".

עוד מציין בריימן כי "המדיניות של קלינטון חפפה לזו של השמאל הקיצוני, בלא קשר לרצונותיו של הרוב בישראל". בריימן עורך השוואה בין מורשתו של "ידיד" האמת למדינת ישראל לאורד צ'רלס וינגייט, לבין דבריו של ה"ידיד" מעבר לים, וחותם את מאמרו באזכור כי וינגייט סייע ליישוב היהודי בארץ להילחם בערבים, ולנוכח המורשת שלו יש להחזיר את כוח ההרתעה לצה"ל: "במציאות הרצחנית של המזרח התיכון החדש-ישן, מורשת הקרב של הידיד וינגייט רלוונטית יותר מדברי 'הידיד' מעבר לים", דברי בריימן במאמרו.

את פניו של קלינטון שהגיע לקברו של יצחק רבין קידמו מפגינים מהימין. הם קראו לעברו: "קלינטון, לך הביתה!". ו"פושעי אוסלו לדין!". איתמר בן גביר, אחד המפגינים, אמר כי בביקורו של קלינטון יש צביעות, מאחר שגם הוא היה מעורב בהסכמים, ואת התוצאות של ההסכמים אנו רואים היום. "לכן באנו לומר לו 'אינך רצוי כאן. לך הביתה!'", אמר בן גביר.

גם בביקורו של קלינטון במדרחוב בירושלים חיכה לו פעיל ימין. הפעם זה היה טירן פולק, שקרא לעברו: "לך הביתה! תתבייש לך!". השוטרים הרחיקו אותו מיד מן המקום.


