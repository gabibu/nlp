

אמש סמוך לחצות התכנסה הממשלה ואישרה את מסגרת הקיצוצים החדשה בתקציב.

בין הקיצוצים שאושרו: קיצוץ של 12% בחוק משפחות ברוכות ילדים, הפחתה של שליש מ"חוק הנגב", יוטל מס של כחצי אחוז על בעלי הכנסה גבוהה מ-30,000, ויוטל מס על המקבלים טלפונים ניידים ממקום עבודתם.

חמשת שרי ש"ס החרימו אמש את ישיבת הממשלה. הסיעה ממשיכה להתנגד לקיצוצים בקצבאות הביטוח הלאומי ובתקציבי המשרדים עליהם מופקדים שריה.

כתבנו חגי סרי מדווח כי יו"ר ש"ס השר אלי ישי הנחה את השרים לא להגיע לישיבה, "היות ומדובר במצג שווא ובמשחק שתוצאותיו נקבעו מראש על ידי משרד האוצר".

השר ישי הוסיף כי הוא מקווה שראש הממשלה ושר האוצר "ירהיבו עוז להבקיע את האטימות והסרבנות של צמרת האוצר המונעת כל פשרה סבירה שתאפשר את תמיכת ש"ס בחוק ההסדרים".
בתוך כך יובא היום תקציב המדינה לשנת 2002 לקריאה ראשונה בכנסת. שר האוצר סילבן שלום החליט כי גם אם לא יושג הסכם עם סיעות ש"ס ויהדות התורה הוא יגיש את התקציב לאישור הכנסת, וזאת, בניגוד לעמדתו של ראש הממשלה אריאל שרון, שלפני ההצבעה על התקציב יש להגיע להסכמה עם הסיעות החרדיות.

היום נכנסת שביתת הנכים לשבועה השישי. לפי שעה הסכימו הנכים לקבל תוספת לקצבאותיהם של הנכים הקשים בלבד, אך, כפי שהבטיחו, עד שיימצא פתרון לכלל הנכים הם ימשיכו במחאותיהם. בתוך כך התפטר אתמול השר לתיאום חברתי שמואל אביטל מוועדת השרים לטיפול בסוגיית הנכים.

לטענתו, שר האוצר לא כינס את הוועדה ולו פעם אחת ואף לא התייחס לעניין בישיבת הממשלה. הוא טען כי לא ישמש עלה תאנה לטיפול הכושל של הממשלה בעניין הנכים.

בתגובה נמסר ממשרד האוצר כי אביטל מנצל באופן ציני את סוגיית הנכים, וכי היום בצהריים תיפגש הוועדה עם נציגי השובתים.


