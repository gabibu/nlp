

מינהל מקרקעי ישראל, בשיתוף עם הסיירת הירוקה, פעל אתמול לפינוי פולשים בשטח המשתרע על כ 3000 דונם בנגב, בסמוך לצומת להבים. הפולשים, בני שבט א-טורי, תושבי רהט וכפר קאסם, טוענים לבעלות על השטח, אף על פי שבית המשפט דחה את טענתם ואף הוציא נגדם צו מניעה קבוע האוסר כניסתם לשטח הנ"ל.

המינהל משכיר את השטח לחוכרים זמניים לצורך שימושים חקלאיים. לפני חודשים אחדים גירשו הפולשים את החוכרים מהשטח וזרעו אותו בעצמם. כדי לסלק את הפולשים ריסס המינהל את השטחים., לבקשת נציגי הבדואים אישר המינהל ביום האדמה האחרון לקיים בחלקה זו את העצרת המרכזית ליום האדמה ולהקים במקום אוהלים למשך זמן קיום העצרת, והתנה את אישורו בפירוק האוהלים עם תום העצרת, ואולם לאחר העצרת, שבה הושמעו קריאות נאצה נגד מדינת ישראל, לא עמדו נציגי הבדואים בהבטחתם ולא פינו את האוהלים. יתירה מזאת: בניגוד לצו בית המשפט ולהתחייבותם לשלטונות, הוקמו במקום 40 אוהלים נוספים. אי לזאת מצא המינהל לנכון לנהוג מנהג בעלים ולפעול לאלתר לפינוי השטח ולהשבתו לחזקתו.


