

משלחת ממציאים ישראלים, שארגנה מנהלת "תכנית תנופה", הפועלת במסגרת המדען הראשי במשרד התעשייה והמסחר, זכתה ב-5 מדליות זהב בתערוכת ההמצאות הבינלאומיות ה-30 שהתקיימה בז'נבה.

זוהי הפעם הראשונה שבה ישראל כמדינה משתתפת בתערוכה זו. בתערוכה מבקרים כ-80,000 איש מדי שנה, והיא נחשבת ליוקרתית ביותר בעולם בתחום ההמצאות.

"תכנית תנופה", בראשותו של יעקב פישר, מסייעת לממציאים, ליזמים ולחברות סטארט אפ בראשית דרכן להביא את רעיונותיהם לידי מימוש תעשייתי.

כמו כן תומכת "קרן תנופה" בפרויקטים מבטיחים בסכומים של עד 50,000 דולר (מענק בתנאי מדען ראשי) ומעניקה ייעוץ, הכוונה והדרכה לממציאים וליזמים.

בתערוכה הוצגו כאלף המצאות שונות מ-38 מדינות, במטרה למצוא בעבורן משקיעים ומשווקים. בביתן הישראלי, שהפעילו אנשי תנופה, הוצגו 17 המצאות בקטגוריות מוצרים שונות, והן זכו להתעניינות רבה מצד המבקרים בתערוכה.

במקביל לתערוכה נערכה תחרות המצאות, וועדת שיפוט בינלאומית העניקה פרסים להמצאות הנבחרות.






