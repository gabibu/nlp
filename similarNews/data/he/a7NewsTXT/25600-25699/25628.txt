

בית משפט השלום בפתח תקוה האריך היום את מעצרו של שופט הכדורגל הבכיר, יוחנן צ'יבוטרו, ב-5 ימים נוספים. החשוד נעצר אתמול על ידי חוקרי היחידה לחקירת פשעים בינלאומיים בקשר לחשד בפרשת שחיתות בקרב שופטי הכדורגל.

צ'יבוטרו הוא העצור החמישי בפרשה מסועפת, בה חשודים שופטי כדורגל בקבלת שוחד והטיית תוצאות משחקים לטובת הימורים בלתי חוקיים.

שני שופטי הכדורגל שנעצרו, חיים מירובסקי ומשה אטיאס שוחררו היום על-ידי חוקרי היחידה לחקירת פשעים בינלאומיים למעצר בית של 5 ימים בתנאים של ערבות עצמית וערבות צד ג'.


