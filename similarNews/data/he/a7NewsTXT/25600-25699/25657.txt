

במהלך פעילות צה"ל בטול כרם עצרו כוחות צה"ל את עבאס מחמד מוסטפא אל-סייד, ראש החמאס בטול כרם, ואת מהנד מנצור שרים, מחבל חמאס נוסף בעיר.

כתבנו קובי פינקלר מוסר כי השניים היו מעורבים במספר רב של פיגועי התאבדות, בהם סדרת הפיגועים בנתניה במרס ובמאי 2001, בהם נרצחו 8 אזרחים ישראלים. במבצע השתתפו חיילי גולני, דובדבן וצנחנים במילואים. הכוחות יצאו אחר הצהריים ממחנה הפליטים טול כרם, אך ממשיכים לשהות בתחומי העיר.

בימים האחרונים התקבל מידע במערכת הביטחון שעאבס מתכנן לבצע פיגוע תופת נוסף בשטח ישראל, בעזרת מחבלי חמאס מטול כרם. מעצרו גרם לשיבוש תשתית החמאס בעיר. מהנד מנצור שרים, בן 26, הודה בחקירתו כי היה מעורב בקבלת שתי חגורות נפץ משכם. אחת מהן שימשה, על פי החשד, לביצוע פיגוע התופת במלון "פארק" בנתניה.

בפעולה נעצרו עוד 11 ערבים נוספים החשודים בפעילות חבלנית עויינת. העצורים עוכבו לחקירה.

כתבנו מוסיף כי בפעילות צה"ל אתמול בטול כרם נעצרו יותר מ-40 ערבים, מתוכם 20 מבוקשים. כן נמצאה מעבדת נפץ, והחיילים פוצצו אותה באופן מבוקר.
שני מחבלים שהיו בדרכם לבצע פיגועי התאבדות נעצרו גם הם אתמול על ידי כוחות צה"ל באזור הכפרים דיר שארף ובורקא מצפון מערב לשכם.

בצומת גוש קטיף עצר אתמול כוח מיוחד של משמר הגבול, בשיתוף עם השב"כ, ארבעה מחבלים חברי חוליית חמאס. הארבעה אחראים לרציחתה של אהובה אימרגי לפני כשלושה חודשים, ולהריגתם של קצין וחייל מחטיבת גבעתי. ברכבם נמצאו כמה רובי קלאצ'ניקוב, רימונים, אמצעי חבלה ומדי צה"ל.

בכפר תקוע עצרו חיילי צה"ל את ריאד אל עמור, מחבל מארגון הפתח' הקשור לרצח קצין המודיעין סא"ל יהודה אדרי הי"ד לפני חודשים אחדים באזור כביש המנהרות.
