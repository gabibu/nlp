

ח"כ מיכאל קליינר, יו"ר הלובי לשחרור פולארד, נפגש השבוע עם יונתן פולארד. זהו ביקורו השני של ח"כ קליינר בשנה האחרונה.

אל קליינר נלוו הקונסול הישראלי אילן שגב, ומר פסח לרנר, מנכ"ל "ישראל הצעיר" בארה"ב, גוף התומך בפולארד. קליינר דיווח על הפעילות שנעשתה בעת האחרונה, כולל שליחת מכתב מהיועץ המשפטי לממשלה אל שר המשפטים האמריקני, ובו הוא מבקש לסייע בקידום שחרורו של פולארד, וכן בקשה לאפשר לעו"ד הדין של פולארד, המגיש בקשה למשפט חוזר, לעיין במסמכים החסויים העוסקים בעניינו.

לאחר ביקורו סיפר קליינר לכתבתנו תמר יהל: "פולארד מתפקד וערני, מתעניין, בקי, מצוי ומעורה בכל מה שמתרחש בארץ". עוד סיפר קליינר לכתבתנו כי כאשר נאמר לפולארד ש 110 ח"כים חתמו על בקשה לשחרורו, אמר פולארד שהלוואי וכל 110 הח"כים היו מתאחדים גם למען מדינת ישראל, ולא רק למענו.

קליינר הוסיף: "יונתן פולארד יושב מזה 17 שנים בכלא ארה"ב ,וכל אשמתו היא מסירת מסמכים למי שלא הוסמך לכך. מרגלים ובוגדים, אנשים שריגלו למען מדינה אויבת כסין ורוסיה, השתחררו כבר לאחר 4-5 שנים מכלאם, בעוד שפולארד מסר את החומר לידי מדינת ישראל, שהיא מדינה ידידה".
"צריך לגייס את דעת הקהל בעולם היהודי בישראל ובעולם. בעניינו של פולארד צריך לפעול כמו שפעלו למען אסירי ציון", אמר קליינר.


