

אתמול בבוקר נכשל נסיון פיגוע בצומת מגידו כאשר התפוצץ מטען חבלה שנשא מחבל על גופו בטרם עת. המחבל פגש בתחנת ההסעה שבצומת לכיוון עפולה שני חיילים ועורר את חשדם. כך סיפר אחד החיילים, סמ"ר סער מידה, בן 21, שהמתין בצומת לרכב שיאסוף אותו לבסיסו.

החייל סיפר, כי הוא ראה את המחבל כשהוא לבוש מכנסי ג'ינס בהירים וחולצת טריקו לבנה ועל כתפו נשא תיק צד שחור. בתחנה היו באותה שעה שני חיילים וחיילת. המחבל המתין כ-20 דקות, במהלכן אמרה החיילת לחיילים שהוא נראה לה חשוד. אחר כך נסעה מהמקום לדרכה.

לדברי סמ"ר מידה, בעת המתנתו של המחבל בצומת, הגיע אוטובוס "אגד" לתחנה, אך המחבל לא עלה עליו. אז הבחין סמ"ר מידה, שמתיקו נוטפים מים ובאותה שעה אירע פיצוץ, בעת שהמחבל עמד במרחק של 2-3 מטרים מהחיילים. החייל סיפר, שהבחין במחבל נופל, בעוד הוא והחייל השני מתרחקים מהמקום.

סמ"ר מידה הוסיף, כי היה לו מזל גדול שלא נפגע.

זמן קצר לאחר הפיצוץ הגיע למקום רב פקד יהודה פרץ ממשטרת מרחב חוף, שירה שתי יריות אזהרה באוויר, כדי להפחיד את המחבל.

חבלנים שהוזעקו למקום נטרלו את שאריותיו של המטען. מפקד המחוז הצפוני אמר כי מחקירה ראשונית עולה כי המחבל הגיע מג'נין, וכי התכוון לעלות על אוטובוס, כפי הנראה לכיוון עפולה. "אתמול, לשמחתנו, נמנע אסון גדול מאד, כי התפוצצותו של המטען בתוך האוטובוס, שהוא מקום סגור, היתה גורמת נזק כבד מאד, וזאת גם בגלל עוצמתו של המטען, גם בשל היותו מלא ברסיסים וגם בגלל משקלו הרב", אמר ניצב בורובסקי.

המחבל נפצע פצעים בינוניים עד קשים ואושפז בבית החולים "העמק".


