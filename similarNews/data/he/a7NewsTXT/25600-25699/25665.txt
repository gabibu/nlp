

שרים לענייני איסלם סיימו היום כינוס בן 3 ימים במלזיה, והודיעו כי האיסלם אינו סובל כל צורה של טרור וקיצוניות, וכי הרג אנשים חפים מפשע כולל "כופרים" הינו חטא.

בהודעה שהתפרסמה בתום הכנס עקפו השרים את השאלה מהי פעולת טרור, אך הודיעו כי האיסלם אינו סובל צורה כלשהי של טרור וקיצוניות וכי הוא דוחה פעולות כאלה כאמצעי להשיג מטרות.

"אם פעולות אלה מבוצעות ע"י מוסלמים, הם ייאלצו לשאת בתוצאות חטאיהם ואסור להם לקשר את פעולותיהם לדת. חייהם של אנשים חפים מפשע יקרים מאוד בעיני אללה. אללה אוסר על הרג אדם כלשהו ללא סיבות", נאמר עוד בהודעה.

למרות שהשרים גינו את ישראל, הודעתם לא הזכירה את הפלשתינים. השרים, מ-56 מדינות חברות בארגון מדינות האיסלם ומדינות שאינן חברות בארגון, קראו גם לשים קץ "לתוקפנות הישראלית".
