

מתעכב יישום ההסכם בעניין המתבצרים בכנסיית המולד מאחר והערבים מסרבים למסור לידי ישראל את הנשק שברשות המחבלים.

מצה"ל נמסר כי על פי ההסכם ייצאו כל הנמצאים בכנסייה למעט 13 המבוקשים שהיו אמורים להיות מגורשים לאיטליה. הם יישארו בתוך הכנסייה עד שתימצא מדינה שתסכים לקלוט אותם. 26 מבוקשים זוטרים יועברו תחת שמירה מיוחדת לרצועת עזה, שם יוכנסו לכלא.

באשר לאזרחים ולחלק מהמתבצרים ששרתו במנגנוני טרור של הרש"פ, הם ישוחררו בתום בדיקה של השב"כ.

הבוקר נכנסו לבית לחם מספר אוטובוסים ישראלים עוטים יריעות שחורות כדי להעביר את המבוקשים לרצועה ואת השאר לבדיקה ולשחרור.

עשרות צוותי צילום וסוכנויות ידיעות הגיעו סמוך למתחם הכנסייה והמתינו ליציאת המתבצרים.
עו"ד ניצנה דרשן-לייטנר פנתה במכתב לתובע הראשי בארה"ב ג'ון ארשקרופ בדרישה למנוע את שחרורם של רוצחי אבי בועז הי"ד, שהיה אזרח אמריקאי, כך מדווחת כתבתנו חני לוז.

ב-15 בינואר 02' רצחו איברהים מוסא סאלם אביית ואיסמעיל מוסה מוחמד חאמדאן את בועז, כשהלה סעד כהרגלו בבית סחור. בועז היה בן 72 במותו. דרשן-לייטנר דורשת מהתובע הכללי לעשות הכל למנוע את שחרורם של השניים. "לדאבוני, ההסכם בעניין הכנסייה בבית לחם מאפשר לאביית ולחאמדאן לברוח לאיטליה ולחמוק מתביעה פלילית. מזעזעת עוד יותר היא העובדה שמחלקת המדינה של ארה"ב והמזכיר פאוול מעורבים מעורבות עמוקה במשא ומתן במהלכים להשגת ההסכם. לאחר הטרגדיה של 11 בספטמבר, ולאור המלחמה של ממשל בוש בטרור, קשה להאמין שממשלת ארה"ב תעניק סעד לטרוריסטים, רוצחי אזרח ארה"ב, ותעזור להם לחמוק ממשפט צדק. יתרה מזו, לא יעלה על הדעת שמשרד התובע הראשי וגם משרד המשפטים יאפשרו לדבר כזה לקרות בלא כל מחאה". דרשן-לייטנר מציינת במכתבה כי החוק האמריקאי מאפשר להביא למשפט בכל מקום בעולם פושעים שנקטו אלימות נגד אזרחים אמריקנים. "על ארה"ב לכל הפחות לדרוש מהישראלים לעצור את אביית ואת חמדאן ולהעמידם לדין. מתן אפשרות לרוצחים של אזרח אמריקאי מבוגר וחסר ישע לצאת לחופשי הוא מנוגד לכל יעדיו של ממשל בוש במלחמתו נגד הטרור".

דרשן לייטנר מזכירה במכתבה כי בשנת 85' אפשרה ארה"ב לאבו עבאס, מתכנן הרצח באונייה 'אקילה לאורו', לחמוק לאיטליה, והנה כיום הוא יושב בבגדד ומתכנן מעשי טבח נגד ישראלים. הלקח, לדבריה, הוא ש"אי אפשר להגיע להסכמים ולפשרות עם הטרור הפלשתיני", וכי "כוונת הקונגרס בחקיקה המאפשרת העמדה לדין של רוצחי אזרחי ארה"ב בכל העולם נבעה מתחושת התסכול של חוסר היכולת בעבר לפעול נגד רוצחים כמו אבו עבאס, אביית וחאמדאן. "

יצוין כי זהו מכתבה השלישי של דרשן-לייטנר לתובע הכללי, ועד כה היא לא קיבלה כל מענה ממשרדו.


