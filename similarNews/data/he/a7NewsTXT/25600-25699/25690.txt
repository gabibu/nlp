

ששת אלפים שוטרים עוסקים באבטחת אירועי יום ירושלים. החגיגות החלו אתמול בתהלוכה שנעה ברחובות הבירה: תהלוכה ססגונית של תנובה חקלאית שהביאו המועצות האזוריות. מיצגי הענק, ובהם כלים חקלאיים, להקות מחול וכלי נגינה, נועדו להזכיר את השמחה ששרתה בעת הבאת הביכורים בזמן שבית המקדש עמד במרכזה של ירושלים. התהלוכה עברה ברחוב יפו ולאחר מכן חלפה על פני בימת הכבוד בכיכר ספרא, ועליה ישבו נשיא המדינה, שרים, חברי כנסת ואישי ציבור.

בסיום התהלוכה התקיים מופע חגיגי בגן סאקר תחת הכותרת: "המועצות האזוריות מצדיעות לירושלים".

היום תתקיים באתר ההנצחה בגבעת התחמושת עצרת ממלכתית לציון 35 שנים לאיחוד ירושלים, ולזכרון הנופלים במערכה על שחרורה.

אתמול נמשך שחרורה של ירושלים בגאולת שני בתים לא רחוק מקבר שמעון הצדיק. כתבנו חגי הוברמן דיווח כי מדובר בגאולתו של בית דו קומתי בשכונה חדשה-ישנה, שכונת "נחלת שמעון". לדברי הוברמן, את גאולת הבתים יוזמת עמותת "שלם" בראשות ח"כ בני אלון מסיעת "מולדת", ומטרתה ליצור רצף יהודי העובר ממערב ירושלים דרך נחלת שמעון ועד לישיבת בית אורות. הוברמן הוסיף כי התהליך כרוך במו"מ ממושך עם משפחות ערביות, המקבלות פיצוי כספי על נכונותן לעזוב את הבתים, וזאת אף על פי שלאמתו של דבר הבתים הם בבעלות יהודית והערבים פלשו אליהם. הוברמן הוסיף כי בעלותם של יהודים על הבית מוכחת ברישומים וכי יש בידינו מסמכים שבהם רשום גם מי הם בעלי הקרקע.

ועוד בנושא ירושלים. הכנסת קיבלה אתמול בקריאה טרומית את "חוק ירושלים". החוק קובע מתן סיוע לעסקים בירושלים, הקלות בתשלומי ארנונה, פטור ממס על לינה בבית מלון בבירה ותשלום פיצויים לעסקים שנפגעו בפיגועים.

מציע החוק ח"כ אופיר פינס אמר במליאה כי "צריך להמריץ את הממשלה כך שבהוראת שעה תינתן עזרה ראשונה לירושלים".


