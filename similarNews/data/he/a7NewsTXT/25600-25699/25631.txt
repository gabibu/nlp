

"תשתית הטרור בעזה לא נפגעה. היא חזקה הרבה יותר מהתשתית ביהודה ושומרון", כך העריך גורם בכיר בפיקוד הדרום לפני ימים אחדים. הגורם הבכיר העריך, כי מבצע "חומת מגן" פגע קשה בתשתית הטרור ביהודה ושומרון, אך מאידך גיסא, מדרבן את אירגוני הטרור ברצועת עזה לפגע בישראל, כסולידריות עם תשתית הטרור הפגועה ביהודה ושומרון.

ההערכה שמבצע הפיגוע בראשון לציון אמר הוא איש חמאס מרצועת עזה מאששת את ההערכה בפיקוד הדרום ובאוגדת עזה. הערכת מצב שנעשתה לפני כשבועיים באוגדה העלתה שתי אפשרויות: פסק זמן של טרור, להתארגנות מתוך מחוייבות לגל טרור חדש נגד ישראל, שייצא מרצועת עזה, או גל טרור בהקדם, כדי לתפוס בכורה מול תשתית הטרור הפגועה ביהודה ושומרון ומתוך סולידריות איתה. פעולת הטרור של החמאס מעזה בראשון לציון מוכיחה, כי ההערכה באוגדת עזה על גל טרור בהקדם היתה נכונה יותר.

יש לציין כי הצלחתו של מחבל מתאבד להסתנן מעזה לישראל באה בתקופה בה צה"ל מצליח, בצורה טובה יחסית, לבלום את נסיונות החדירה מהרצועה ארצה. 44 מחבלים פלשתינים נהרגו בחודש אפריל בלבד בנסיונות חדירה לישראל או בחילופי אש בין כוחות צה"ל ומחבלים בתוך הרצועה. באירועים אלה נהרגו 3 חיילי צה"ל ו-12 נפצעו.


