

מחזה מרגש נגלה אתמול לעיני החולפים על פני משרדו של מפקד מחוז ירושלים ניצב מיקי לוי. לוי יושב על הרצפה סמוך למשרדו מוקף בילדים בני ארבע וחמש המקפצים על ברכיו ונצמדים אליו. מדובר ברעיון על מפגש בין השוטרים לילדים שעלה באקראי, ושחברו אליו ערוץ ילדים בטלוויזיה ומשרד החינוך. עפ"י הרעיון הוחלט כי כל הגנים ברחבי המדינה יצרו פרחים מחומרי פסולת, ואותם יעניקו לכוחות הביטחון וההצלה, שבחודשים האחרונים בשל המצב הבטחוני עושים לילות כימים בשירות הציבור. ילדי גן צופית מהיישוב לפיד שבאזור מודיעין בחרו במשטרת ירושלים ושלחו לשוטרים ציורים וברכות, שעליהם עמלו זמן רב.

במשטרת ירושלים התרגשו מהמחווה, והחליטו למסגר את כל הציורים והברכות שנשלחו ולתלות אותם על קירות המחוז. ניצב מיקי לוי מצא עצמו מוקף בילדים קטנים, שמיהרו לטפס עליו ולקרוא לו בשמו. הילדים שרו למפקד המחוז ובסיום אמר להם לוי: "אתם, הילדים, 'נותנים לנו את הכיף' שבשבילו טוב לחיות".

נציין כי לפני חודשים אחדים, בעיצומו של טיפול בפיגוע לקה ניצב מחוז ירושלים במשטרה מיקי לוי בהתקף לב קשה וזמן קצר לאחר מכן אמר עליו מפכ"ל המשטרה כי הוא מפקד בעיר הכי קשה והכי מורכבת. "הוא עובד עם כל הנשמה וכל הלב", אמר המפכ"ל.


