

ארצות הברית מגדירה מדינות המנסות באופן אקטיבי להשיג נשק כימי וביולוגי "ציר הרשע". עד עתה היו ברשימה עירק, אירן וצפון קוריאה. עתה הוסיפה ארה"ב לרשימה את קובה, לוב וסוריה, כך מדווח אתר NFC.

ג'ון בולטון, עוזר בכיר למזכיר המדינה בארה"ב, צירף את שלוש המדינות החדשות בהודעה שהפיץ המשרד. בולטון הדגיש: "האיום של קובה על ארה"ב אינו זוכה להערכה שלה הוא ראוי. הנה מה שידוע לנו: לקובה יש יכולת ביולוגית מחקרית ברמה מוגבלת. היא מספקת את הטכנולוגיה שלה למדינות מורדות אחרות, ואנו חוששים שטכנולוגיה כזו עשויה למצוא עצמה בשימושן של מדינות אלו".

את היחס למאבק בטרור הגדיר אתמול נשיא רוסיה ולדימיר פוטין. לדבריו, יש להתייחס אל המאבק בטרור ובקיצוניות כמו אל המאבק בנאצים. פוטין אמר את הדברים בנאום שנשא מול ותיקי מלחמת העולם השנייה לקראת יום השנה לניצחון על גרמניה הנאצית ב-1945. "היום, כמו בתקופת הקואליציה נגד הנאצים, אנו מנסים להניח בצד את המחלוקות ואת הסטריאוטיפים, ולהתאחד סביב עניין משותף", אמר עוד פוטין.

"בבסיס כל התקפה, כולל פיגוע טרור, נמצאת אידיאולוגיה קיצונית של שנאה כלפי האחרים, כלפי אלה שיש להם אמונות אחרות", הוסיף הנשיא.

"אפילו המדינות העשירות ביותר, המתגאות במסורת הדמוקרטית שלהן, אינן חסינות בפני הקיצוניות", אמר.

"מדינה אחת אינה יכולה לנצח לבדה את נגע הטרור", אמר פוטין, וקרא להיאבק בתופעה כפי שהתנהל המאבק נגד הנאציזם.


