

לפחות 11 בני אדם, 9 מהם צרפתים, נהרגו בפיגוע התאבדות שבוצע באוטובוס פקיסטני היום בבוקר, מסרו מקורות רישמיים בקראצ'י. מטען החבלה שהתפוצץ באוטובוס, לא הרחק ממלון שרתון שבעיר, גרם כאמור למותם המיידי של 11 אנשים, ולפציעתם של כ-20 נוספים, רבים מהם באורח קשה.

הפיגוע היה באוטובוס השייך להנהלת חברת "הבנייה הימית" (DCN), חברת בת של חברת הנשק הממלכתית הצרפתית, ושימש להסעת עובדי החברה באפגניסטן, בה מועסקים כ-80 צרפתים. את המידע מסר דובר השגרירות הצרפתית באיסלאמאבד, שהוסיף כי בין הפצועים נמנו 16 אזרחים צרפתים.

זו הפעם השנייה בחודשים האחרונים שפיגוע מבוצע במטרה לפגוע באנשי הקהילה הזרה בפקיסטן. ב-17 במארס פתחו אלמונים באש, והשליכו רימונים לכנסייה הפרוטסטנטית ברובע הדיפלומטי של איסלאמאבד. בפיגוע זה נהרגו חמישה בני אדם ונפצעו כארבעים, רובם אזרחים זרים.
