

צה"ל החל לרכז כוחות בחבל עזה כהכנה לקראת פעולת התגובה שאישר הקבינט לפיגוע בראשון לציון. לחבל עזה הוזרמו עשרות טנקים ונגמ"שים. זאת, בנוסף לכוחות אחרים שהגיעו לרצועה ונערכו בסביבתה עוד קודם לכן. הצבא שיגר צווי 8 לחיילים רבים, והחל בגיבוש התוכניות המעשיות לקראת הפעולה. באיזור הרצועה שורר מתח רב ובצד הפלשתיני דווח על ציפיה להתקפה ישראלית בכל רגע.

הקבינט הביטחוני, שהתכנס אמש בבסיס חיל האוויר ליד נמל התעופה בן גוריון, הסמיך את ראש הממשלה ואת שר הביטחון להחליט על אופן תגובת ישראל לפעילות החבלנית של הערבים. כתב עתי"ם מוסר כי הקבינט התכנס לאחר ההתייעצות הביטחונית, שהתקיים קודם, בראשות ראש הממשלה אריאל שרון, בהשתתפות שר הביטחון, הרמטכ"ל שאול מופז וגורמים ביטחוניים נוספים.
גורמים ביטחוניים העריכו כי בין היתר יוחלט להפעיל את צה"ל נגד מוקדי טרור בחבל עזה.

אתמול נכנסו חיילי צה"ל למחנה הפליטים בטול כרם כדי לעצור מבוקשים. בפעולה השתתפו כוחות רגלים ויחידות מובחרות. כמו כן למטרת הרתעה ביצעו מסוקי קרב של חיל-האוויר ירי לעבר שטחים פתוחים.

כתבנו קובי פינקלר מסר כי במחנה הפליטים נעצרו 11 מבוקשים, וביניהם ראש החמאס באזור, עבאס א-סייד. דובר צה"ל מסר כי עבאס הוא מבוקש בכיר, שעמד מאחורי סדרת פיגועים בנתניה, וביניהם הטבח בליל הסדר במלון "פארק". יחד עמו נעצר מחבל חמאס נוסף, שעל פי החשד היה מעורב אף הוא בהכנת הפיגוע במלון "פארק". במהלך החיפושים בטול כרם התגלתה חגורת נפץ, והחיילים פוצצו אותה.

בתוך כך ממשיכים גורמי הביטחון לחקור את הטבח שביצע ערבי במועדון בראשון לציון. מחקירת המשטרה עולה כי המחבל נשא על גופו מטען שכלל 8 ק"ג של ברגים ואומים. עוד נודע כי הוא הגיע מרצועת עזה. סגנית שר הביטחון דליה רבין פילוסוף אמרה אתמול כי עפ"י המידע המצוי במערכת הביטחון מדובר במחבל חמאס שחצה את גדר המערכת המקיפה את חבל עזה והגיע עד ראשון לציון.
במשטרה מעריכים כי המחבל הכיר היטב את המועדון, וידע את שעות הפעילות בו. ייתכן כי המחבל לא פעל לבדו, אולם עד-כה לא הוכח הדבר.

בפיגוע נרצחו 16 בני אדם וכ-60 נפצעו.

הגעתו של המחבל מרצועת עזה עוררה את השאלה בדבר המעשה הצבאי הנדרש כדי לטפל בתשתית הטרור המצויה בעזה, שלדברי תת אלוף ישראל זיו, מפקד אוגדת עזה, היא חזקה יותר מזו שביו"ש. לפני כשבועיים אמר תא"ל זיו כי תשתית הטרור בעזה לא נפגעה, וכי היא חזקה הרבה יותר מהתשתית ביהודה ושומרון. מבצע "חומת מגן", לדבריו, פגע פגיעה קשה בתשתית הטרור ביהודה ושומרון, אך מאידך גיסא הוא דרבן את ארגוני הטרור ברצועת עזה לפגע בישראל, וזאת כסולידריות עם תשתית הטרור הפגועה ביהודה ושומרון.

זיו הוסיף כי להערכתו "הפלשתינים יגבירו את הנסיונות לבצע 'פיגועי איכות' מורכבים, תוך כדי נסיונות לפתח אמצעי לחימה, ולהשקיע מאמצים במיוחד בשיפור יכולות הירי נגד טנקים".

השר הרב יצחק לוי מהמפד"ל אמר אתמול לערוץ 7 כי גירושו של ערפאת, "סמל השחיתות והרוע", כלשונו, ומי שמנהיג את ארגוני הטרור, חשוב מבחינה מורלית אך אין בו די. לדבריו, יש בעזה תשתית טרור נרחבת, ומחבלים רבים שיש להגיע אליהם. אם רוצים שקט בארץ, אמר לוי, צריך לסלק מכאן את כל הנשק שבידי הערבים, וכן את הרוצחים.


