

תנועת השמאל הקיצונית "חוג הורים שכולים למען שלום" קיבלה אישור מהפרקליטות להציג בכיכר רבין בתל אביב שני ארונות קבורה, שעליהם דגל ישראלי ודגל אש"ף.

תחילה ביקשו ההורים להציב מאות דגלים ישראלים ושל אש"ף בכיכר במטרה להמחיש את הטרגדיה של שני העמים, כהגדרתם. לאחר שהמשטרה סירבה לאפשר להם לעשות כן, הם עתרו לבג"ץ.

מיצג זה של הצבת דגלי אש"ף לצד דגלי ישראל על ארונות מתים, מובא זו הפעם השלישית על ידי התנועה בפני בג"ץ. בפעם הראשונה הציבה התנועה את המיצג אך הוא כלל גם הנחת דגל אש"ף. המשטרה הודיעה לתנועה כי על פי החוק אסור להניף בארץ דגלי אש"ף, ולכן לא תאפשר את המשך המיצג.

התנועה עתרה לבית המשפט ובתשובתה אמרה המשטרה כי בבקשת ההיתר להצגת המיצג לא ציינה התנועה כי הארונות ייעטפו בדגלים. בדיון בבית המשפט נזף השופט חשין בראשי התנועה, באמרו כי הם אכן שיקרו למשטרה בבקשת הרשיון למיצג.

כתבי ערוץ 7 דיווחו אז כי עוברים ושבים בתל-אביב הגיבו בזעם על מצג ארונות העץ בכיכר רבין, והתפתחו עימותים קולניים בינם לבין המאבטחים ששכרה תנועת השמאל הקיצונית.

המשטרה המשיכה בהתנגדותה למיצג מתוך החשש כי הדבר עלול להביא להפרת הסדר הציבורי, אך התנועה טענה כי חופש הביטוי גובר על החשש מפני הפרעה לסדר הציבורי.

כאמור היום נתנה הפרקליטות אישור לתנועה לבצע את המיצג.
