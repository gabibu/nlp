

הותר לפרסום כי בפיגוע הירי נהרג סמל אלעד אבו-גני, בן 19 מטבריה. מתחקיר ראשוני עולה כי רכב המחבלים פתח באש לעבר החיילים, שהציבו מחסום במקום.

ליד הכפר קוצ'ין באיזור שבי שומרון הציב צוות של יחידת חרוב מחסום פתע. החיילים יצאו מהנגמ"ש ועמדו לצדו, כשלפתע נפתחה לעברם אש מהמארב. אלעד אבו-גני הי"ד נפצע אנושות בראשו, ורופא קבע בשטח את מותו. הקצין שעמד לידו נפצע בכתפו ופונה לבית החולים תל השומר.

בשטחי יש"ע ממשיכים המחבלים הלילה להתקיף את כוחותינו במספר גזרות. אל עמדת צה"ל ליד אל-חאדר, על כביש ירושלים-גוש עציון, נורו יריות. אין נפגעים. לפני כן, ירו מחבלים מכיוון שכם אל עמדת צה"ל בהר גריזים. כוחותינו השיבו באש אל מקורות הירי.

בשעות אחר הצהרים ירו מחבלים לעבר מפקדת חטיבת שומרון, דרומית לשכם, ולעבר בסיס מג"ב ליד טול כרם. בשני האירועים לא נפגע איש ולא נגרם נזק לרכוש.

בכביש עוקף עבוד ירו מחבלים על תושב נווה צוף. התושב לא נפגע אך נגרם נזק לרכבו.
מטול כרם ירו מחבלים לעבר היישוב ניצני עוז. כתבנו קובי פינקלר דיווח כי נגרם נזק לכמה דירות.

בצהריים ירו הפלשתינים על היישוב בת חפר בשרון. איש לא נפגע אך נגרם נזק. הכדורים חדרו לאחד הבתים וגרמו לשריפת בגדים. חיילינו השיבו אש.

הפלשתינים טוענים כי פיגוע הירי הוא בתגובה "לחיסול", כטענתם, של ראש התנזים בטול כרם, אל כרמי. ישראל לעומת זאת, אומרת כי היא לא חיסלה את כרמי. מן הדיווחים שהגיעו למערכת הבטחון עולה כי מדובר ב"תאונת עבודה".

שר החוץ שמעון פרס הצהיר היום כי כבר חלפו חמישה ימי שקט ולכן בעוד יומיים שלשה ניתן יהיה לחדש את השיחות עם הפלשתינים.

תגובות מהימין לפיגועי הירי

מועצת יש"ע מאשימה כי חידוש פיגועי הירי הוא תוצאה של "המדיניות ההססנית בה נוקטת ממשלת ישראל". "לא ניתן להכריז על ערפאת כבלתי רלוונטי, ובה בעת לשלוח את קציני צה"ל להיפגש עם שליחיו", אומר דובר מועצת יש"ע יהושע מור יוסף.

מועצת יש"ע קוראת לממשלה לסלק את ערפאת ולמוטט את הרשות הפלשתינית, שהינה ארגון הטרור הגדול בעולם.

תנועת "נשים בירוק" מאשימה את שרון ואומרת כי הוא התרפס מול זיני והסכים לפתוח את כבישי יש"ע לרוצחים הערבים- "בכך הפקיר שרון את יהודי יש"ע למרצחים. הכתובת הייתה על הקיר".
