

השבועון האמריקני "טיים" חשף כי הרש"פ מקבלת תמיכה כספית ישירות מאירן, וזאת באמצעות תיווכו של ארגון החיזבאללה. מתיווך זה נולדה גם העסקה של אוניית הנשק.

אתמול פורסם כי ביום שלישי שעבר הזהיר האיחוד האירופי את לבנון מפני פעולות חיזבאללה, זאת יומיים לפני שראש ממשלת לבנון רפיק אל-חרירי חתם בביירות על הסכם לשיתוף פעולה כלכלי עם האיחוד האירופי.

מקור אירופי שצוטט בעיתון הנפוץ בלבנון "א-נהאר" הזהיר את לבנון כי אם החיזבאללה מצדו לא יוכיח שפעולותיו מוגבלות לזירה הלבנונית לא יהסס האיחוד לבטל את ההסכם. אם יפעל החיזבאללה מחוץ ללבנון, כך הזהיר האיחוד, תנקוט אירופה עמדה הזהה לזו של ארה"ב, כלומר היא תחשיב את חיזבאללה כארגון טרור ותבטל את השותפות.

האיחוד האירופי הבהיר כי בהגדרת "פעילות מחוץ לתחומי לבנון" כוללת כוונתו את הלוחמה על חוות שבעא וסיוע כלכלי וצבאי לפלשתינים נגד ישראל.
את כל אלה תחשיב אירופה כ "התפשטות חיצונית" של חיזבאללה.

לאחר מתקפת הטרור על ארה"ב ב-11 בספטמבר, מסביר ארגון החיזבאללה את פעילותו בהקשר המקומי בלבד כ"ארגון מקומי", הנלחם לשחרור אדמות לבנוניות. נסראללה, לדברי גורמים בטחוניים ישראליים, מבין כי אם יפעל מחוץ לגבולות לבנון הוא ייחשב כארגון טרור בינלאומי כדוגמת אל-קאעידה.

בכתבה, שעסקה במעקב שמנהלת אירופה אחר פעילות החיזבאללה, הודגש כי אמינותם של לבנון והחיזבאללה עומדים למבחן.
