

עתון "יתד נאמן", בטאונו של הציבור הליטאי, תקף בגליון שבת שלו את יוזמת "אמנת כינרת".

כזכור "אמנת כינרת" היא תוצר שיצא מתחת ידיהם של כ 70 יהודים חילוניים ודתיים מימין ומשמאל, שניסחו אמנה ברוח מגילת העצמאות. האמנה, שיצאה לאור לפני ימים אחדים, מגדירה מחדש את אופיה ואת מטרותיה של מדינת ישראל.

בין החותמים על האמנה נמנה גם הרב מרדכי קרליץ, ראש עיריית בני ברק ואיש "דגל התורה". עוד חתמו עליה הפרופ' יולי תמיר, תא"ל (מיל) אפי איתם, נועה בן ארצי, הרב יואל בן נון, ענת גוב, האלוף עוזי דיין, האלוף יעקב עמידרור, עו"ד ד"ר עמרם מליץ איש רשת החינוך של ש"ס, הרב הרפורמי אורי רגב.

מתנגדי האמנה ציינו כי בעצם ההידברות ישנה סכנה להשפעה שלילית על הציבור החרדי.
מאמר המערכת של "יתד נאמן" הדגיש כי אם יתנו "היראים" לגיטימציה ל"בעלי דעות כפרניות" ייראה הדבר כהסכמה לדעותיהם במידת מה. ענין זה מוגדר במאמר כחילול השם.

פרופ' יולי תמיר, ממנסחי האמנה אמרה בתגובה : "לגיטימי להתנגד לתוכן האמנה אבל לא לגיטימי להתנגד לעצם רעיון ההידברות. יש סכנה גדולה מאוד לחברה הישראלית בכך שגורמים בתוכה פוסלים את הניסיון להגיע להסכמה ולקווים משותפים".

