

דחפורים של עיריית ירושלים החלו אתמול בעיסאוויה בהריסת 9 מתוך 19 הבתים שמיועדים להריסה בשל בנייתם ללא רשיון.
בהריסתם של שמונה בתים נוספים חל עיכוב בשל עתירת בעלי הבתים לבית המשפט השלום בבקשה לעכב חלק מצווי ההריסה.

כוחות גדולים של צבא ומשטרה אבטחו את פעולות ההריסה.

כזכור לפני שבועיים דיווח ערוץ 7 על כינוס שארגן "מרכז ירושלים לנשים" שבו ציין בסיפוק נציג הרש"פ חאתם עבד אל קאדר עיד כי בארבע השנים האחרונות בנו הערבים 6,000 מבנים בלתי חוקיים בירושלים, ומתוכם נהרסו רק 198.

ח"כ מוסי רז תקף את ראש עיריית ירושלים אהוד אולמרט, ואמר כי "הפירומן מהמנהרה מתקנא מהנזק שנגרם מהריסת הבתים ברפיח, ומנסה להדליק אש גם בעירו". הוא דרש להפקיע מהעירייה את סמכויות התכנון, הבנייה וההריסה בשכונות הערביות במזרח העיר.

בעקבות הריסת הבתים פרצו מהומות, ושוטר נפצע קל מאבנים. נעצרו גם שני מפגינים מהשמאל, שהגיעו כדי להפגין יחד עם הערבים.

מיכה בן נון, מנהל האגף הרישוי ופיקוח בעיריית ירושלים, שעמד מקרוב על הריסתם של הבתים, אמר כי להערכתו ישנם עוד מאות בתים שנבנו ללא היתר, וכי גם הם מיועדים להריסה. המבנים, לדברי העירייה, נבנו במקום שאין בו היתר בנייה וגם אי אפשר לקבל בו היתר בנייה למגורים.

אתמול עדכנה העירייה את משרד החוץ על הכוונה להרוס את המבנים הבלתי חוקיים. פרס אמר אתמול בכנסת כי ניסה למנוע את הרס המבנים, אך לא הצליח.

בראיון שקיים עם אתר YNET אמר ראש העירייה כי תושבים ממזרח העיר מגיעים אליו בעצמם ומבקשים ממנו להרוס את הבתים הבנויים שלא כחוק. אולמרט הסביר כי הקבלנים הבונים כך עושים זאת בדרך כלל על קרקע שכלל אינם שייכת להם.
עוד אמר אולמרט כי בנייה זו נעשית בתמיכה של הרש"פ. זו מממנת אותה, וגם מקבלת שוחד בעבורה מהקבלנים. "כשאנחנו הורסים את הבתים, אנחנו הורסים בתים של גנגסטרים, שתופסים שטח לא להם, ולא בתים של אנשים מסכנים שאין להם איפה לחיות", ציין אולמרט.

הוא הוסיף כי הריסות הבתים לא עוררו את הפלשתינים להפגנות, אלא רק את אנשי השמאל כגון את חברי מר"צ.
