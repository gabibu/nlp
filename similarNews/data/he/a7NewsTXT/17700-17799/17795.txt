

אבי בועז הי"ד בן 71 ממעלה אדומים, נרצח היום בבית סחור, סמוך לבית לחם בשטחי A.
כתבנו קובי פינקלר מסר, כי בועז הגיע היום לבית סחור יחד עם חבר ערבי, כדי לקנות חומרי בניה לבית שהוא בונה בהר גילה. הוא הותקף במתחם האורתודוכסי באזור בית סחור, נלקח על ידי אנשי התנזים למגרש כדורגל, ושם נרצח. בועז בעל אזרחות אמריקנית.

המכונית שבה נכנס האיש לבית לחם הועברה למתחם משרדי התיאום והקישור כשהיא מנוקבת קליעים.

אשתו של בועז נפטרה לפני 10 ימים ממחלה קשה.

יואלה חן הי"ד בת 45 נרצחה בהתקפת מחבלים ליד גבעת זאב, דודתה רחל הייני מכפר סבא נפצעה באורח קשה.

הן הותקפו כשנכנסו אל תחנת הדלק של גבעת זאב. שני מחבלים הסתערו על רכבן, וירו בהן מטווח קרוב. הייני, דודתה של הנרצחת, נפגעה מקליעים באזור הכתף וכף היד והיא הועברה לטיפול בהדסה עין כרם בירושלים.

כוחות צבא מנהלים מאז הפיגוע מרדף אחר החולייה שנמלטה לכיוון הכפר אל ג'יב, מצפון מערב לירושלים.

הערב חידשו המחבלים את ההתקפות- שני ישראלים נפצעו הערב קל מאוד מאבנים שהושלכו לעבר אוטובוס אגד ברחוב סולטן סולימן במזרח ירושלים.

מוקדם יותר, ירו מחבלים מרמאללה לעבר עמדת צה"ל ליד פסגות. לא היו נפגעים. בגבול ישראל מצרים הושלכו מספר רימוני רסס לעבר כוחותינו.

בקדומים נכשל ניסיון פיגוע. שני מחבלים הגיעו לכניסה ליישוב וניסו לירות בשומר שעמד בעמדת השמירה. ככל הנראה בשל תקלה טכנית הם לא הצליחו לירות, ונמלטו לעבר הכפר קאדום. השומר ירה באוויר כמה פעמים וכוחות צה"ל שהגיעו למקום פתחו בסריקות אחר היורים.
