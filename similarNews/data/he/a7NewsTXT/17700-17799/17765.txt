

בלילה שבין יום ראשון לשני התפוצץ המו"מ בין נציגי ארגון הנכים לבין נציגות הממשלה בכנסת, וזאת לאחר שלוש שעות של דיונים. עקב כך התבצרו הנכים במשכן הכנסת במשך שעה וחצי, אך מאוחר יותר שבו ללובי של משרד העבודה והרווחה, שם הם נמצאים כחודש.

כזכור, בישיבת הממשלה החליטה הממשלה למנות צוות שרים בראשות שר האוצר סילבן שלום שינהל את המו"מ עם הנכים, וזאת בניסיון להביא קץ לשביתה. בצוות השרים חברים נציגי כל הסיעות בקואליציה: השר נתן שרנסקי, השר אביגדור ליברמן, השר רוני מילוא, השר רענן כהן, השר שלמה בניזרי והשר שמואל אביטל. הנכים דורשים להעלות את קצבת נכותם להיקף של שכר המינימום במשק.

ועדת השרים החלה ישיבתה זו לאחר שמלאו חודש ימים לתחילת שביתת הנכים.

במשך שלושים יום שובתים כ 100 נכים בלובי של משרד העבודה והרווחה ובאוהל המחאה, כשבשעות הצהריים והערב מצטרפים עוד כ 200 נכים. ראש הממשלה אמר כי עלות ההיענות לדרישות הנכים, שהיא 6 מיליארד שקלים, עשויה למוטט את המשק כולו.

קרוב ל 150 אלף איש זכאים לקצבת נכות, לא כולל נפגעי צה"ל, איבה, ונפגעי תאונות עבודה. עם כל אלה מדובר על כחצי מיליון נכים במדינת ישראל.

כתבנו אפי מאיר הביא אתמול מעט מרשמיו על האווירה השוררת באתר בו שובתים הנכים. לדבריו, השביתה פסקה מלהיות הפגנה על דרישות כספיות בלבד, והיא הפכה לאירוע לאומי של רצון טוב והזדהות עם הזולת.
אל אוהל השביתה ואל הלובי של משרד העבודה והרווחה זרמו רבים שביקשו להביע הזדהות. תשומת לב רבה הורעפה על הנכים באספקת מזון ממסעדות, וכן בכרזות רבות הממלאות את הקירות של הלובי, והנושאות מסרים של הזדהות.
דניאל, אחד הנכים השובתים, סיפר על רגע של הזדהות שגרם לו התרגשות רבה: "כשניסינו לפרוץ למשרד האוצר, והיה לנו קר מאד, הגיעו פתאום כ 40 ילדים בגיל שש או שבע וחילקו תה. הם עברו מנכה לנכה". "זה ריגש אותנו עד בכי. אני בכיתי", אמר דניאל.

יואב קריים, דובר הנכים, אמר שהוא מרוצה מגילויים אלה, אף על פי שתביעות הנכים טרם נענו. הישגים בחומר טרם השגנו, אבל השגנו הישגים רוחניים: מאהבת האדם שהתגלתה בציבור, מהדיאלוג שנוצר בין קבוצות שונות בציבור.
אף על פי שהמנהיגים מחלקים את הציבור לסקטורים, הראה הציבור כולו כי הוא מבין שנכים יש אצל כולם, והביע הזדהות עם מאבקנו, ציין קריים.
