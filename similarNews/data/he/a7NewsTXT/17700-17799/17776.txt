

ועדת הכנסת החליטה אתמול לשלול ממשרים, ח"כים ושופטים שכיהנו בשירות המדינה לפני שנת 1986 את הטיפולים הרפואיים שניתנים להם ולבני זוגם על חשבון המדינה.

הוועדה ביטלה החלטה משנת 1969 ולפיה בכירים ובני זוגם זכאים להחזר הוצאות רפואיות ממשרד הבריאות, גם מעבר לשירותים הכלולים בסל הבריאות. המדובר גם במימון שירותי סיעוד בבתי אותם בכירים או במוסדות, ואילו השופטים זכאים גם להחזר מהמדינה בגין רכישת תרופות.

ח"כ כץ אמר כי אינו שלם עם ההחלטה שמכוחה הוענקו ההטבות לח"כים ולאחמ"ים לשעבר, אבל הסביר כי "אין זה ראוי לפגוע בקשישים שרובם חצו כבר את גיל ה-70".

הח"כ לשעבר גדעון בן ישראל העומד בראשות עמותת הח"כים לשעבר אמר בתגובה כי "מבחינה אנושית אין להפקיר את הח"כים לשעבר. רובם קשישים שלא ביטחו עצמם בביטוח סיעודי בשל ההסדר שקבעה להם הכנסת. לא ניתן לפגוע בזכויות מוקנות" אמר בן ישראל.

גם היועצת המשפטית של הכנסת, אנה שניידר, אמרה כי הצעתו של ח"כ גילאון מהווה פגיעה בזכויות מוקנות ואסור שהדבר יעשה בהחלטה של ועדת הכנסת.

הח"כים אילן גילאון וענת מאור (מרצ) תמכו בשלילת ההטבות. ח"כ גילאון, שהעלה את הדרישה, אמר כי "ההטבות הללו לכ-350 בכירים ניתנו בעבר על בסיס של שחיתות. נתנו העדפות לקבוצה המרופדת והמסודרת ביותר הנהנת מפנסיה תקציבית. אין זה ראוי שהם יזכו לתנאים מועדפים".
