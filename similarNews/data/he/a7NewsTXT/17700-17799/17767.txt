

ביום ראשון, ערב ראש חודש שבט, הקיפו כ 500 בני אדם את חומות הר הבית ב"סיבוב שערים", ותבעו לפתוח אותם מחדש בפני יהודים.

מארגני הצעדה אמרו כי אף על פי שהפרסום על קיום הצעדה הוא מינימלי בכל פעם עולה מספר המשתתפים. הם ציינו כי המשטרה מופתעת בכל פעם מחדש ממספר האנשים, ההולך ועולה. לדבריהם, בהגעתם של עשרות אלפי יהודים ייווכחו ממשלת ישראל, העולם המוסלמי והעולם כולו כי הר הבית הוא אכן מקום יהודי.

חבר הכנסת אורי אריאל, מיוזמי הצעדה, אמר כי בימים אלה הוא פועל ליזום חקיקה שתסדיר בחוק את האפשרות לתפילת יהודים במקום הקדוש ביותר בעולם.

בה בעת שמתגברות היוזמות להגברת התודעה היהודית באשר להר הבית ממשיך הווקף בהרס העתיקות שם. אתמול החל שוב דחפור של הוואקף המוסלמי לבצע עבודות עפר בהר הבית, הפעם באזור אורוות שלמה.

הוועד למניעת הרס העתיקות בהר אמר כי הדבר מוכיח שאין כל יסוד לטענת השר לבטחון הפנים, כאילו הממשלה מפקחת על העבודות בהר, וכי מצב הפיקוח עכשיו הוא הטוב ביותר מזה חמש-עשרה שנים.
