

את "השקט המוחלט", כהגדרת פרס, ששרר, לדבריו, בימים האחרונים, והותיר המתנה של עוד יומיים בלבד להשלמת שבעת ימי השקט ביש"ע, הפרו אתמול הפיגועים.

החמור שבהם היה פיגוע ירי שבוצע מרכב חולף לעבר שני חיילים ליד מחסום קוצ'ין באזור היישוב שבי שומרון. מהירי נפצע קשה מאד סמל אלעד אבו גני, בן 19 מטבריה.
רופא בשטח קבע לאחר זמן מה את מותו. חייל נוסף נפגע בכתפו והועבר במסוק לבית החולים תל השומר.

היום בשעה 15:00 יובא אלעד אבו גני למנוחות בחלקה הצבאית בבית העלמין בטבריה.

את העילה לפיגועים תלו המחבלים במותו של ראש התנזים בטול כרם רעאד כרמי, שלטענתם חוסל בידי ישראל מפיצוץ בעת שנסע ברכבו ברחובות טול כרם. ישראל הודיעה כי אין ידה בדבר, וכי מהמידע המגיע אל מערכת הביטחון מדובר ב"תאונת עבודה".

ראיד אל כרמי, רוצחם של שני המסעדנים מוטי דיין ואתגר זייתוני, ושהיה שותף גם לתכנון הפיגועים שבהם נרצחו צבי שלף, דני יהודה, אלי נאמן, דב רוזמן, חנניה בן אברהם והחייל יניב לוי, היה מראשי הפעילים בגדוד חללי אל-אקצה, השייכים לפתח' בטול כרם. לפני חודשים אחדים ניסתה ישראל לחסלו בירי טילים על מכוניתו, אך הוא ניצל.
בדיוק לפני שנה הוא רצח בטול כרם את דיין וזיתוני בעת שבאו לסעוד בעיר אצל חבר.

כתבנו קובי פינקלר אמר כי המידע שהתקבל על אודות ה"חיסול" מכל רשתות הטלוויזיה, ממערכת הביטחון, ומהעולם כולו, מבוסס על גורמים פלשתינים.

חני אברמוב, חיילת מג"ב שנפצעה קשה במהלך שירותה מפעולה שפיקד עליה אל-כרמי, אמרה אתמול כי היא שמחה על מותו. "חשוב שהאנשים שפגעו בי ובכל ישראלי אחר ידעו שהחיים שלהם בסכנה", אמרה.
גם אביה של חני, חנוכה אברמוב, חיזק את דברי בתו. "אם אדם פוגע בישראלים עליו לדעת שמרגע זה ואילך הוא מחוסל. שלא יישן בשקט אף לא לילה אחד", אמר חנוכה.

זמן קצר לאחר מכן אתמול החלו המחבלים במתקפת פיגועים. בשעות הצהריים ירו המחבלים לעבר בת חפר שבשרון, השוכנת על קו התפר. לא היו נפגעים. הכדורים חדרו לאחד הבתים וגרמו לשריפת בגדים. חיילינו השיבו אש.
בשעות הצהריים ירו המחבלים גם לעבר מפקדת חטיבת שומרון, מדרום לשכם, ולעבר בסיס מג"ב ליד טול כרם. בשני האירועים לא נפגע איש, ולא נגרם נזק לרכוש.
בשעות אחר הצהריים המשיכו המחבלים בירי על מחסום צה"ל בין הר ברכה לשכונת השומרונים בהר גריזים. לא היו נפגעים.
המחבלים גם ירו מכיוון שכם אל עמדת צה"ל בהר גריזים. החיילים השיבו באש אל מקורות הירי.
מחבלים ירו לעבר תושב נווה צוף שנסע בכביש עוקף עבוד. הוא לא נפגע, אך נגרם נזק לרכבו. הירי בוצע ככל הנראה מרכב חולף.

הבוקר הפעילו ערבים מטען צד לעבר אוטובוס קו 52 של אגד במחסום ג'למה באזור היישוב גנים שבשומרון. איש מנוסעי האוטובוס לא נפגע, אך לאוטובוס נגרם נזק. הנוסעים הועברו להמשך נסיעתם לאוטובוס של החברה לפיתוח שומרון.
צה"ל סרק את האזור בחיפוש אחר מטענים נוספים. את הידיעה מוסרת הסוכנות "קול רינה".
