

גורמי שמאל, וביניהם אנשי התקשורת, המשיכו אתמול למתוח ביקורת חריפה על צה"ל ועל הממשלה בעקבות פעולת התגובה של צה"ל ברפיח.

כזכור צה"ל הרס בתים ששימשו מחסה לירי על חיילי צה"ל ומסתור למנהרות ההברחה. במתקפה תקשורתית פלשתינית, המחוזקת בידי השמאל, האשימו אלה את צה"ל כי הרס בתים מיושבים.

דברים אלה עומדים בניגוד מוחלט לדבריו של מפקד אוגדת עזה תת אלוף ישראל זיו בתדרוך לכתבים ביום ראשון, ובהם הסביר שהבתים כלל לא היו מיושבים, אלא שימשו בסיס לפעולות ירי של המחבלים על כוחות צה"ל. משום כך, אומר זיו, מזה שלושה חודשים כבר לא יכלו תושבי הבתים האלה לגור בהם.

לדבריו, התמקמות המשפחות ביום ראשון באזור ההרוס, והתלונות לתקשורת הבינלאומית כאילו הם גורשו מבתיהם בליל הפעולה הן "חלק מהצגה תקשורתית גדולה של הרשות הפלשתינית", וכי הן אך ורק עוד שתיים מ"המניפולציות הפלשתיניות" המוכרות, ו"המתוזמנות היטב", כלשונו.

לנוכח דברי הביקורת של השמאל, המתעלמים לחלוטין מגרסתו של תת אלוף זיו, הביע שר המשפטים מאיר שטרית תדהמה: "כשאני שומע את הדיבורים הבוטים מקבוצות השמאל בישראל, התוקפים את הממשלה ומאשימים אותה ב"פשעים" אני אומר שיש כאן עיוורון מוחלט. אני רואה את ארה"ב פועלת באפגניסטן, מוחקת מדינה שלמה, ואיש מאזרחי ארה"ב, כולל האופוזיציה שלהם, אינו אומר מילה. כולם כאחד תומכים במדיניות הממשלה. הם מבינים שקבוצת אנשים רצתה לפגוע בצורה חמורה ביותר בארה"ב, ואף עשתה זאת, ואילו אצלנו הפלשתינים מתנהגים הרבה יותר חמור נגד מדינת ישראל", ואנשים מתוכנו מעבירים ביקורת.

גם ראש הממשלה שרון הצטרף לביקורת על דברי השמאל, ובישיבת סיעת הליכוד אתמול הוא הגיב על דברי שר החוץ פרס כי ישראל תפסיק להרוס בתים פלשתינים ביש"ע. הוא אמר: "אנו פועלים בהתאם לצרכים הבטחונים שלנו, וזה הדבר היחיד שמשפיע על שיקולינו".
