

לפני חודשים אחדים, בעת נאום בפני מורים בטקס בלטרון אמר ראש הממשלה כי הוא תומך בהקמת מדינה פלשתינית. דבריו עוררו סערה בעיקר בשל היותו יו"ר תנועת הליכוד ומחויב לדרכה הרעיונית.

בעקבות דבריו אלו פעלו חברי ליכוד כדי לאסוף חתימות במספר הדרוש כדי לכנס את מרכז הליכוד לדון בהצהרתו של ראש הממשלה.

אתמול פרסם "ארגון מטות ערים" כי דבריו אלו של שרון כבר עברו את השלב ההצהרתי, וכי הם באים לידי ביטוי במדיניותה הרשמית של מדינת ישראל. מבירור שערך הארגון עם משרד החוץ עולה כי שליחי ההסברה של ישראל בעולם מתבקשים להציג את עמדת ראש הממשלה בסוגיית המדינה הפלשתינית, התומכת בהקמתה.

בשיחה עם רותי אברהם, כתבת האינטרנט של ערוץ 7, אמרה סוזי דים, דוברת ארגון "מטות ערים", וחברה ב"פורום מנהיגות יהודית" בליכוד, כי הסוגיה התעוררה לאור מאמר שהתפרסם בתקשורת, ועסק בפעילות ההסברה הישראלית בחו"ל.

לדברי דים, מדיניותו והצהרותיו של ראש הממשלה, שהוא חבר הליכוד, מנוגדים לחוקת תנועתו. סעיף 4 בחוקת הליכוד קובע שחבר התנועה מחויב לקיים את הוראות החוקה, ואינו יכול לפעול בניגוד למטרותיה, אומרת דים. בפתיח לחוקה כתוב "הליכוד היא תנועה הדוגלת בשלמות המולדת", ובסעיף "מטרות", מצויה מטרה 1ב': "החלת ריבונות המדינה כל על חלקי ארץ ישראל".

סעיפים אלו, אומרת דים, מחייבים את ראש הממשלה, ולכן כשהוא מצהיר שהוא תומך בהקמת מדינה פלשתינית הוא פועל ללא מנדט.

דים אף אמרה כי בשל העובדה שהיום ייערך כינוס לשכת הליכוד, המתקיים אחת לחודשיים, פנה הארגון "מטות ערים" בדרישה ליו"ר הלשכה השר לבטחון הפנים עוזי לנדאו לערוך בירור דחוף עם ראש הממשלה כדי למנוע את ה"מחטף" שהוא עורך, כלשונה של דים, בכך שבאמצעות ההנחיות לשליחי ההסברה הוא בונה יחסי ציבור לקראת הקמת מדינה פלשתינית.

בשיחה של כתבתנו עם דוברו של השר לנדאו הוא אישר את קבלת מכתבה של דוברת ארגון "מטות ערים", ובו דרשה מיו"ר הלשכה לפנות בדחיפות אל לשכת ראש הממשלה לקבלת תשובה על הנושא.

כתבתנו ביקשה לדעת האם יו"ר הלשכה אכן מתכנן לפנות ללשכת שרון בעניין, אך עד לשעה זו טרם קיבלה תשובה מהדובר.
