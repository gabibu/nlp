

שר הבטחון שאול מופז אמר היום בישיבת הממשלה כי "הנחת העבודה של צה"ל היא שישראל צריכה להיות מוכנה לאפשרות של פתיחת מלחמה בעיראק בשבועות הקרובים".

ראש הממשלה אריאל שרון העריך האפשרות כי ישראל תותקף בידי עיראק הינה נמוכה אך בכל מקרה, ישראל נקטה בכל הצעדים הדרושים, כדי להגן על אזרחיה כל זאת עם תיאום הדוק עם ארה"ב. "אני מעריך שלא תהינה פגיעות" אמר שרון, "אך נקטנו בכל הצעדים הדרושים להגנת אזרחי ישראל ומדינת ישראל".

ראש הממשלה הוסיף כי הוא קורא לאזרחי ישראל להיות רגועים ולהמשיך ולעסוק בשגרת יומם.

שר הבטחון אמר את הדברים במסגרת סקירה שנתן בישיבת הממשלה על ההכנות הצבאיות בתחום ההגנה האוירית וההגנה האזרחית לקראת המלחמה הצפויה בעיראק.

שר הבטחון התיחס גם לסוגית החיסון נגד מחלת האבעבועות השחורות וציין כי בקרוב יחוסנו עוד 30,000 איש מכוחות ההצלה בנוסף ל20,000 שכבר נתנה הוראה לחסנם. ביחס לחיסון כלל האוכלוסיה ציין מופז כי כרגע הערכת הגורמים המקצועיים אומרת שאין צורך בביצוע חיסון כזה.

מופז פרס לוח זמנים באשר למלחמה בעיראק ואמר כי הגשת דו"ח פקחי הנשק לאו"ם ב-27 בינואר, נאום הנשיא האמריקני בסוף ינואר שיכלול התייחסות לנושא העיראקי, ופגישת בלייר בוש ב-31 בינואר, תקיים ישראל הערכת מצב נוספת כדי להחליט האם יש מקום לנקוט בצעדים נוספים, מעבר למה שכבר נעשה.

ביחס למציאת ראשי הנפץ הכימיים בסוף השבוע אמר שר הביטחון כי זוהי ההוכחה שנשק כזה אכן מצוי בידיה והיא שיקרה לעולם כולו כאשר טענה שאין ברשותה נשק להשמדה המונית.
