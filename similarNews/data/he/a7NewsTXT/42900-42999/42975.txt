

העיתון האוסטרלי סאנדיי טלגרף מדווח היום כי ראש ממשלת ישראל אריאל שרון שינה את מדיניותו ומעתה יתיר לסוכני ה"מוסד" לחסל גורמי טרור פלשתינים בכל מקום, גם על אדמתן של מדינות ידידותיות.

העיתון ציטט סוכני מוסד לשעבר ולפיהם, שרון החליט להרחיב את מרחב התמרון המבצעי של סוכני המוסד, ולאפשר להם לחסל גורמי טרור פלשתינים גם במדינות ידידותיות, וזאת במסגרת הקשחת המאבק בטרור. "ולשם כך", אמרו אותם המקורות, "הועברו תקציבי ענק" לארגון.

המקורות אמרו עוד כי ישנה אפשרות שהחיסולים יתבצעו גם במדינות שנחשבות לבנות בריתה של ישראל, ובהן ארה"ב, בריטניה ואוסטרליה.

בעיתון נכתב, כי סוכן מוסד לשעבר אמר לסוכנות החדשות האמריקנית "UPI" כי "מגבלות דיפלומטיות מנעו מהמוסד לבצע חיסולים ממוקדים על אדמן של מדינות ידידותיות עד-כה, אך שרון בהתייעצות עם ראש המוסד מאיר דגן, החליטו על שינוי המדיניות גם במחיר של מתיחות ביחסיה של ישראל עם מדינות אלה".

הסאנדיי טלגרף ציין כי החלטה זו של ישראל התקבלה על רקע החיסול הממוקד שביצע ה-CIA בתימן. יוזכר, כי החיסול בוצע אשתקד בירי טיל ממסוק אמריקני לעבר מכונית בה נסעו 5 פעילי "אל קאעדה" בתימן.

ההערכה היא כי לאחר שארה"ב עצמה ביצעה חיסול ממוקד במדינה זרה, היא תתקשה למתוח ביקורת על ישראל אם זו תבצע אף היא חיסול של גורמי טרור על אדמת מדינה אחרת, גם אם ידידותית.

בכתבה נאמר כי את "החיסולים הממוקדים" תבצע מחלקת "מצדה" המכונה גם "הגדעונים".

גורמים בישראל סירבו לאשר או להכחיש את הדיווח על שינוי מדיניותה של ישראל בעניין זה.
