

הודו ערכה בשבת ניסוי בטיל קרקע-אוויר לטווח קצר, כך דיווחה סוכנות הידיעות ההודית. הניסוי בטיל "אקאש" נערך שבוע לאחר הניסוי בטיל "אגני-1", היכול לשאת ראש חץ גרעיני ומסוגל לפגוע כמעט בכל חלק בפקיסטן. הניסוי הפעם בוצע ממשגר נייד בבאלאסור, במזרח הודו.

פקיסטן הגיבה בתרעומת על הניסוי. "זה היה הניסוי השני מסוגו תוך עשרה ימים וזה מצביע שוב על רצונה של הודו לעורר בהלת מלחמה", אמר שר ההסברה הפקיסטני במסיבת עיתונאים באיסלאמאבד.

הטיל "אקאש" שהוא "שמיים" בשפה ההינדית, יכול לשאת משא של 55 ק"ג. לאחרונה בוצעו בו מספר ניסויים אך עד עתה, לא נקבע תאריך לייצורו. בכיר במשרד ההגנה ההודי אמר החודש לעיתונאים, כי מדענים הודים מתכננים לערוך ניסויי טילים רבים.

(עתי"ם-רויטרס)
