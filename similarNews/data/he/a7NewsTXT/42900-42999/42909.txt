

קצין בכיר במשטרת מחוז הגליל מתריע כי הכפר רג'ר הפך נתיב הברחה מרכזי של סמים מלבנון לישראל.

קצין בכיר במשטרת מחוז הגליל מתריע כי הכפר רג'ר הפך נתיב הברחה מרכזי של סמים מלבנון לישראל.

ביום שישי נעצרו שני צעירים תושבי הכפר רג'ר בגבול לבנון בחשד כי ניסו להבריח לישראל 105 ק"ג חשיש. מעצרם של השניים בוצע לאחר פעילות ממושכת של בילוש ומעקב. הבלשים עקבו כמה ימים אחר מספר תושבי הכפר רג'ר החשודים בהברחת סמים לישראל.

שני הצעירים שהיו נתונים למעקב של שוטרי מפלג הסמים במחוז הגליל חשפו נתיב ייחודי של הברחת הסמים מלבנון לישראל.

לדברי מ"מ מפקד מפלג סמים במחוז הגליל רפ"ק יקי עובד, מנצלים סוחרי הסמים הלבנונים את מיקומו של הכפר רג'ר, שחלקו בישראל וחלקו השני בלבנון, כדי להבריח סמים לארץ. הסמים מוברחים על נחל הוואזאני ועושים את דרכם לישראל דרך מעבר הגבול של הכפר רג'ר.

שני החשודים שנעצרו ביום שישי ניצפו לדברי המשטרה ע"י הבלשים בעת שקיבלו מסוחרי סמים לבנונים, שחצו את הוואזאני, ארבעה תיקים גדולים. התיקים הועברו ברכב דרך מעבר הגבול של הכפר והוסתרו בשמורת הבאניאס בגליל העליון.

כאשר הגיעו החשודים לאסוף את התיקים ולהעבירם להפצה במרכז הארץ יצאו השוטרים ממסתורם ולכדו את השניים, וברשותם נמצאו התיקים ובהם 105 ק"ג חשיש.

כל תיק הכיל כ-25 ק"ג חשיש ארוזים ומוכנים להפצה.

החשודים תושבי הכפר רג'ר, סטודנט לאומנות במכללת תל-חי וצעיר נוסף, נעצרו והועברו לחקירת יחידת התשאול בימ"ר גליל.
