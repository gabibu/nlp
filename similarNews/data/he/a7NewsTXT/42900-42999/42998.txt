

ארה"ב תדע "תוך שבועות ספורים" אם עיראק משתפת פעולה עם פקחי הנשק של האו"ם, אמר היום, (ראשון), שר ההגנה האמריקני דונלד ראמספלד.

ראמספלד, שרואיין בתוכנית "פוקס ניוז סאנדיי" אמר גם כי קיימת "אפשרות לפחות" כי סדאם חוסיין ייצא לגלות, והוא חזר ואמר כי שכנותיה של עיראק עושות מאמצים כדי שאפשרות זו תתממש.

"המבחן הוא 'האם סדאם חוסיין משתף פעולה?' עד עתה הוא לא עשה זאת. אם המבחן הוא 'האם העירקים ישתפו פעולה', את התשובה לכך תדעו תוך שבועות ספורים, ולא תוך חודשים או שנים", אמר ראמספלד.

ראמספלד חזר על הצהרותיה של ארה"ב כי "זמנה של עיראק הולך ואוזל".

במהלך הראיון הדגיש ראמספלד כי לארה"ב "יש הרבה מאוד מידע מודיעיני" המוכיח כי לעיראק יש תוכניות נשק כימיות, ביולוגיות וגרעיניות אך מידע זה עדיין לא אישר כי לעיראק יש נשק גרעיני של ממש.

בנוסף לכך, התקבל מידע חשוב על "מאמציה של עיראק להונות" את פקחי האו"ם באמצעות הסתרת ופיזור הנשק שלה.

בתשובה לשאלה אם ממשלו של הנשיא בוש יכול למסור "טיעונים משכנעים" לכל התקפה על עיראק, ענה: "העם האמריקני יחוש נוח עם טיעונים אלה".

לדבריו, הוא מקווה כי סדאם ייצא לגלות אך הוא אינו בטוח כי זה אכן יקרה.

"קיימת אפשרות לפחות. המדינות השכנות עושות מאמצים בניסיון למנוע מלחמה, בכך שייצא מהמדינה. זה יהיה טוב לכל העולם אם הוא אכן ייצא".

לאחר הראיון אמר ראמספלד לעיתונאים, כי עדיין לא התקבלה החלטה אם ראשי החץ הכימיים הריקים, שנמצאו בשבוע שעבר על ידי פקחי האו"ם, הם הוכחה ל"הפרה מהותית" של החלטות האו"ם.

יצוין, כי מינוח זה עשוי לשמש להצדקת המלחמה.

ראמספלד ציין עם זאת, כי היעדר שיתוף פעולה עם הפקחים, ומסירת הצהרה לא-מדויקת על יכולותיה של עיראק, מהווה הפרה מהותית של ההחלטה.

בראיון אחר, ברשת 'איי.בי.סי' ציין ראמספלד, כי כדי למנוע מלחמה, הוא יצדד בהענקת חסינות לסדאם חוסיין וליועציו הבכירים, מפני הגשת תביעה אפשרית על ביצוע פשעי מלחמה, אם זה יסייע להם לצאת לגלות.

למרות כל ההצהרות העירקיות נגד אפשרות כזו, ציין ראמספלד כי הוא ממשיך לקוות שהנשיא העירקי יחליט לחיות במקום אחר או שהעם העירקי ידיח אותו.

"אני חושב כי האנשים בארצו מודעים לרשעות המשטר שלו, והם עשויים להחליט להדיח אותו. הוא ומשפחתו עשויים להחליט כי זמנם אזל וכי עליהם לצאת. אני פשוט לא יודע. כל אחת מהדרכים האלה תהיה עדיפה על השימוש בכוח".

בתשובה לשאלה אם ארה"ב תסכים להעניק לסדאם חסינות מפני משפט, על ביצוע פשעי מלחמה, ענה ראמספלד כי זו שאלה שיש להפנות לבית הלבן או למשרד המשפטים. "אך כדי למנוע מלחמה, אני אמליץ להחליט כי המנהיגים הבכירים של מדינה זו ובני משפחותיהם יקבלו מקלט במדינה אחרת, ואני חושב כי זה יהיה עדיף על מלחמה".
