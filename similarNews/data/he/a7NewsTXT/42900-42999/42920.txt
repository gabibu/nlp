

מדו"ח שפורסם ביום שישי על ידי סוכנות הידיעות של האו"ם עולה כי אלפי ילדים מסומליה מוכת המלחמה עושים את דרכם לאירופה.

ה Mail and Guardian המפרסם את הדו"ח, מכנה את יציאת הילדים שבשל ממדיה היא אמנם בלתי רשמית אך כבר ממוסדת ה"אקסודוס של ילדי סומליה".

סומליה המצויה במלחמה מתמדת הפכה למקום הגרוע ביותר בעולם לגידול ילדים מצויין בכתבה. אין במדינה מערכת חינוך ומערכות הרפואה הבסיסיות אינן קיימות.

לכן אלפי הורים עושים את המיטב כדי לחלץ את ילדיהם מגורלם במדינה והם שולחים אותם בדרכים שונות אל אירופה כשהיעד המועדף הוא בריטניה.

מידי חודש מוברחים כ 250 ילדים רק ממוגדישו בירת סומליה לאירופה. מחיר הברחתו של ילד סומלי היא כחמשת אלפים לירות שטרלינג ובעיקר מוברחים בני נוער.

כתבים באירופה ציינו כי לא תמיד הברחתו של ילד אכן מצילה אותו מגורל אכזר. לעתים נוטשים המבריחים את הילדים בשדות התעופה באירופה ואותם ילדים פונים אל זרועות הפשע.

לאחר ה 11 בספטמבר הודק הפיקוח והוחמרו הבדיקות הבטחוניות בשדות התעופה באירופה וכתוצאה חלה האטה בזרימת הילדים המוברחים, אך עד מהרה זרם זה התחדש לאחר שהמבריחים למדו לנקוט בשיטות מתוחכמות יותר.

שיטות ההברחה שונות אחת מהן היא "אימוץ" ילדים על ידי "דודים" נושאי דרכון בריטי. אחרים רוכשים דרכונים מזוייפים או "שוכרים" את דרכוניהם של אזרחים בריטיים ממוצא סומלי.

לוסי האנון כתבת המסקרת את הנושא אמרה כי אם האירופאים אינם מעונינים למצוא את תושביה של מדינה שלמה על מפתן דלתם עליהם להשקיע כספים בסיוע לסומליה.
