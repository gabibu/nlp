

לפחות שבעה בני אדם נהרגו ו-22 נפצעו בתאונת רכבל שאירעה ביום ראשון במערב הודו, מסרה המשטרה.

התאונה, שנגרמה עקב ניתוק כבל, אירעה בעיר פאוואדאג, במדינת גוג'ארט, כ-140 ק"מ מדרום לעיר אחמדאבד.

שלושה מתאי הרכבל המוביל מבקרים למקדש הינדי בפסגה של הר צנחו לקרקע.

כבאים וכוחות משטרה חילצו 32 אנשים שנלכדו בתאים שנותרו תלויים בין שמיים וארץ.

מסוק של חיל האוויר ההודי ומנוף הוזנקו למקום כדי לסייע בפעולות החילוץ.

מקור במשטרה מסר כי מצבם של כמה מן הפצועים קשה, והם הועברו לבתי חולים בעיר בארודה הסמוכה.
