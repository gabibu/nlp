

נדחתה בקשה להוציא צו ביזיון בית משפט נגד ערוץ 7.

יו"ר ועדת הבחירות המרכזית השופט מיכאל חשין דחה היום, (יום ראשון), את בקשת "קשב" המרכז להגנת הדמוקרטיה בישראל, להוציא צו ביזיון בית משפט נגד ערוץ 7 והמנהלת שלו, שולמית מלמד.

העותרים טענו שערוץ 7 הפר צו מניעה שניתן ב-30 בדצמבר ואסר עליהם לשדר תעמולת בחירות עד ליום הבחירות לכנסת.

אנשי ערוץ 7 הציגו בדיון שלושה מכתבים ששיגרה גב' מלמד לפרופ' אריה אלדד, לח"כ אורי אריאל וח"כ הרב בני איילון, כולם מהאיחוד הלאומי, בו הודיעה להם על החלטתה להפסיק את שידור פינותיהם עד אחרי הבחירות.

כמו כן ציין השופט חשין בהחלטתו כי מבדיקת תמלילי השידורים עולה, כי רמת התעמולה בשידורי ערוץ 7 לאחר הצו הראשון, "נמוכה היא בהרבה מרמת התעמולה שהייתה בשידורים לפני שניתן הצו הראשון ב-30.12.02, ומכתבה של גב' מלמד מוכיח כי ערוץ 7 הלך כברת דרך לקראת קיומו של הצו".

השופט הוסיף, כי לפי הכלל הידוע, אין נוקטים בסנקציה בהליכי ביזיון בית משפט אלא כאשר "התנאים המוקדמים להוצאתו של צו ביזיון ברורים הם לחלוטין, והגעתי למסקנה כי לא יהיה זה ראוי אם איעתר לעותרים ואצווה צו כבקשתם".

השופט חשין התייחס בהחלטתו גם לביקורת שמתח ח"כ אורי אריאל בפינתו השבועית בערוץ 7 על החלטות בג"צ שהתיר למפלגות הערביות להתמודד לבחירות בכנסת.

השופט חשין אמר, כי הדברים הללו "דברים קשים הם ביותר, והרי נמשיך להיות יחדיו גם לאחר יום הבחירות , על כך נאמר אלא חכמים היזהרו בדבריהם".
