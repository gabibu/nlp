

חמישה גברים תושבי אשקלון נעצרו הבוקר בחשד לגניבת שלושה טילי "לאו" מבסיס של צה"ל. המשטרה: הרקע לגניבה פלילי.

חמישה גברים תושבי אשקלון נעצרו הבוקר בחשד לגניבת שלושה טילי "לאו" מבסיס של צה"ל.המשטרה: הרקע לגניבה פלילי.

בפעילות היחידה המרכזית של מחוז הדרום בפיקודו של נצ"מ בני שגיב, במסגרת טיפול ומניעה של פשיעה חמורה במרחב לכיש, הבחינו בלשי הימ"ר לפני מספר ימים, בעת ששהו בתצפיות ומארבים במושב עוצם, בשק המונח בקירבת אחד הבתים במושב. בבדיקה שערכו הבלשים בשק נמצאו שלושה טילי "לאו".

לדברי המשטרה נגנבו הטילים לאחרונה מאחד מבסיסי צה"ל.

לאחר שנתגלו הטילים, ערכו בלשי היחידה המרכזית תצפיות ומארבים במקום לאורך כל היממה, והמתינו לבואם של חשודים בגניבת הטילים.

במהלך ליל שבת הגיע למקום רכב, ממנו ירדו מספר אנשים שניגשו לשק כדי לאסוף את הטילים. השוטרים שהמתינו במארב, עצרו חמישה חשודים, חלקם תושבי אשקלון וחלקם תושבי המושב, בשנות ה-30 לחייהם.

הטילים יועברו לרשויות הצבא. כתבנו קובי פינקלר מדווח כי במשטרה מעריכים שהרקע לגניבת הטילים הוא פלילי. כתבנו מציין כי חמשת החשודים שנתפסו הם בעלי עבר בסחר בנשק.

עוד מציין כתבנו כי לפני מספר חודשים ניסו עבריינים לחסל את העבריין הבכיר זאב רוזנשטיין (פאפא) באמצעות ירי טיל לאו אל מכוניתו סמוך לפתח תקווה. ניסיון ההתנקשות נכשל.

עוד מוסר כתבנו כי בצה"ל מיחסים חומרה רבה ביותר לגניבת הטילים לעובדה שהם נגנבו בקלות ולמשמעות הבטחונית שעלולה לנבוע ממקרים כאלה. בהקשר זה יש לציין כי לעיתים ישנה זליגה וערבוב בין גורמים פליליים לארגוני חבלה ולא אחת אירע שגורמים פליליים מכרו נשק שהגיע בסופו של דבר לידי ארגוני החבלה.
