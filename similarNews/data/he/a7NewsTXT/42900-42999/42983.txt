

פסיכולוג פלשתיני: תופעת פיגועי ההתאבדות - מחלת נפש.

ד"ר אחמד נג'ם מחיי א-דין, פסיכולוג פלשתיני המתייחס לפיגועי ההתאבדות כאל מחלת נפש קורא למדינות הערביות והמוסלמיות בכלל ולחברה הפלשתינית בפרט לטפל בתופעה בהתאם, במקום לעודדה.

ד"ר א-דין כתב את הדברים במאמר לעיתון הערבי היוקרתי "א-שרק אל-אוסט", שיצא לאור בלונדון ביום ה' האחרון תחת הכותרת: "ההתאבדות כתופעה חולנית וניצולה הפוליטי.

"פעולות ההתאבדות אשר התרבו באחרונה וזכו לתמיכה ולאהדה בקרב הנוער המוסלמי בכלל והנוער הפלשתיני בפרט הפכו לאחת התופעות החברתיות והפסיכולוגיות המסוכנות ביותר", כתב הפסיכולוג בציינו כי רבים מהפסיכולוגים בעולם הערבי ובעולם "נמנעו מלדון בממדי, מניעי וגורמי התופעה באופן מדעי טהור... איני רוצה לעסוק בהיבטים הפוליטיים או הדתיים של תופעה זו... ברצוני לבחון את התופעה מההיבט הפסיכולוגי".

מניתוח שערך ד"א א-דין עולה כי ניתן לחלק את הנערים והנערות ה'מתנדבים' לבצע את הפעולות האלה לשתי קבוצות עיקריות:

לקבוצה הראשונה משתייכים אלה אשר מביעים בגלוי את נכונותם למות כדי להגשים מטרה מדינית או כדי לנקום. מדובר בהשאלה 'בקבוצת אנשים המוכנים למות'.

לקבוצה השנייה שאליה מתייחס מאמר זה משתייכים אלה אשר מביעים רצון למות. אותם נכנה בהשאלה 'קבוצת האנשים החפצים במוות'".

מצפייה בהתנהגותם של כמה מהאנשים המשתייכים לקבוצה השנייה ומלימוד הפרופיל הפסיכולוגי שלהם התברר שהם חולי נפש במלוא מובן המילה.

"עלינו, כחברה, כפרטים, וכפסיכולוגים לשמור על החולים האלה, לטפל בהם ולספק להם את כל האמצעים כדי להוציאם מהמצוקה הטרגית בה הם חיים אשר השפעתה מעוררת בהם את הרצון הכפייתי למות".

"רצון זה עולה בקנה אחד עם מצבים רבים הכוללים נסיבות חברתיות ופוליטיות ספציפיות אשר הופכות את החולה מהקבוצה השנייה לנשק זול בידי אדם, קבוצה, מפלגה או תנועה המנצלת רצון זה כדי לזכות בנקודות בזירת הפעולה הצבאית על חשבון אותו חולה", ציין.

לדבריו, במקרה של חולי הנפש, עלינו כחברה, וכפסיכולוגים לספק להם את כל האמצעים האפשריים על מנת שיתגברו על כל המשברים ולשכנעם כי רגעי הייאוש יחלפו בהכרח ושערי החיים יפתחו בפניהם.

"למרבה הצער, במקום לטפל באותם חולים, כמה קבוצות בחברה הערבית והמוסלמית בכלל וכמה קבוצות בחברה הפלשתינית בפרט, הפכו לגורם מעודד ותומך באותם אנשים שרוצים למות.

במקום להצילם מטביעה, אותן קבוצות דוחפות את ראשיהם עמוק יותר ויותר מתחת למים באמצעות פיתויים והבטחות שווא", סיכם ד"ר א-דין.

הדברים הובאו ב"ממר"י" המכון לחקר תקשורת המזרח התיכון.
