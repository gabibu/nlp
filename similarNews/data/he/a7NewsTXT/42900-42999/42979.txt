

מנכ"ל התמ"ס נועד בסינגפור עם שר התמ"ס הסינגפורי בנושאי שת"פ בין חברות משתי המדינות.

קרן סינגפור-ישראל אישרה מתן מענקים ל-6 פרוייקטים משותפים לחברות ישראליות וסינגפוריות בעלות כוללת של כ-5 מיליון דולר.

היצוא הישראלי לסינגפור עלה בינואר נובמבר 2002 ב- 5.7% לעומת התקופה המקבילה אשתקד, והסתכם בכ-240 מיליון דולר.

נושאי שת"פ טכנולוגי בין חברות ישראליות וסינגפוריות כמו גם השקעות סינגפוריות בישראל בתקופה קשה זו, עלו במהלך פגישות שקיים בשבוע שעבר מנכ"ל התמ"ס, אמיר חייק.

מנכ"ל התמ"ס נפגש השבוע עם בכירים בתעשייה ובמשק בסינגפור. המנכ"ל נועד בסינגפור עם שר התמ"ס הסינגפורי, ג'ורג יו, יו"ר הרשות לפיתוח כלכלי, תאו מינג קיאנג, סמנכ"ל הטכנולוגיה ברשות התקשורת הסינגפורית, התאחדות חברות התקשורת הסינגפורית, סגן נשיא השיווק לאסיה בחברה HP, פאול צ'ן, חברת סינגפור טכנולוגיות, קרנות הון סיכון ומשקיעים מוסדיים.

מנכ"ל התמ"ס, אמיר חייק, הביע שביעות רצון רבה מהפגישות הללו, וציין כי מערכת היחסים הכלכליים בין ישראל וסינגפור יציבה וצומחת למרות המיתון הכלכלי בשתי המדינות.

חייק ציין כי חברות משתי המדינות יכולות לנצל יציבות זו על מנת לחזק את קשרי השיווק שלהן.

סינגפור יכולה להוות גשר שיווקי לאזור דרום מזרח אסיה עבור חברות ישראליות, וישראל יכולה לסייע לחברות סינגפוריות בארה"ב ואירופה, אמר חייק.

הנציגים הסינגפורים ציינו את הערכתם הרבה לטכנולוגיות הישראליות וציינו כי הם מקווים שחברות ישראליות יקבעו את המרכז האזורי שלהן לכל אסיה, בסינגפור.

מנכ"ל התמ"ס הזמין את עמיתיו הסינגפורים לביקור בישראל על מנת להתרשם באופן אישי מהפוטנציאל והאפשרויות הטכנולוגיות בישראל.

הנספח המסחרי של התמ"ס בסינגפור, אהוד גונן, אשר השתתף גם הוא במפגשים הללו, ציין כי הסינגפורים מעונינים בטכנולוגיות ישראליות בעיקר בתחומי הטלקום, (תשתיות וסלולר) בעיקר לצורך שיווק טכנולוגיות אלו במדינות אסיה ובעיקר בסין.

גונן ציין עוד כי למרות שזרם ההשקעות הגדול הסינגפורי בישראל נחלש, עדיין היו השקעות סינגפוריות בישראל במהלך השנה האחרונה אם כי בהיקפים קטנים יותר וכי הסינגפורים בוחנים גם בימים אלו השקעות נוספות בישראל.

במקביל התכנסה בסינגפור ישיבת מועצת המנהלים של קרן SIIRD, הקרן הדו לאומית סינגפור ישראל למו"פ משותף, בה השתתפו מנכ"ל התמ"ס, אמיר חייק, והמדען הראשי של משרד התמ"ס, ד"ר אלי אופר המכהן כיו"ר הקרן.

הקרן אישרה מתן מענקים ל-6 פרוייקטים משותפים בעלות כוללת של כ-5 מיליון דולר, בתחומי התקשורת, התוכנה והאלקטרוניקה במענק של כ-2 מיליון דולר.

המדען הראשי בתמ"ס, ד"ר אלי אופר, אמר כי לפעילות הקרן חשיבות רבה בהיותה כלי מרכזי המסייע לתעשיות הישראליות והסינגפוריות להביא למימוש הפוטנציאל העצום הקיים בשת"פ טכנולוגי בין שתי המדינות.

לדברי אופר, החברות הישראליות ידועות ביכולתן הטכנולוגית, והחברות הסינגפוריות הינן בעלות יכולות שיווק וקשרי מסחר ענפים באזור אסיה פסיפיק, ויכולות להוות גשר לאזור זה עבור הטכנולוגיות הישראליות.


בשלוש שנות פעילותה האחרונות אישרה קרן SIIRD פרוייקטים, 2/3 מתוכם בתחומי התקשורת והתוכנה.

כמו כן נערך בסינגפור כנס נספחי התמ"ס באסיה.

במהלך הכנס הציגו מרצים מקומיים ממשרדי הממשלה הסינגפורים, מוסדות אקדמיים ונציגי גופי השקעות גדולים את חזונם לגבי התפתחות האזור ובעיקר עליית סין כמעצמה כלכלית עולמית.

בנוסף, נערכו דיונים בנוגע לתוכניות העבודה של מנהל סחר חוץ בתמ"ס באסיה כמו גם קביעת מדיניות בנושאי שת"פ מו"פ עם מדינות אסיה, הסכמי סחר, מדיניות תקינה ועוד.

היצוא לסינגפור בינואר ובנובמבר 2002 הסתכם ב-240 מיליון דולר, לעומת 226 מיליון דולר בתקופה המקבילה אשתקד. עליה של 5.7% .

היבוא מסינגפור בינואר נובמבר 2002 הסתכם ב-195 מיליון דולר לעומת 198 מיליון דולר בתקופה המקבילה אשתקד.
