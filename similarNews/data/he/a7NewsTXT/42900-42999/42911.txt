

יו"ר ש"ס השר אלי ישי הורה לנציג ש"ס בוועדת הבחירות המרכזית יהודה אבידן, לערער על החלטת השופט מישאל חשין, לאסור את הקרנת הסרט "רגע האמת" בלווין בטענה כי מדובר ב"תעמולת בחירות".

יו"ר ש"ס השר אלי ישי הורה לנציג ש"ס בוועדת הבחירות המרכזית, יהודה אבידן, לערער על החלטת יו"ר הוועדה השופט מישאל חשין, לאסור את הקרנת הסרט "רגע האמת" במסגרת שידורי הלווין של ש"ס במוצ"ש, משום שמדובר ב"תעמולת בחירות".

בש"ס זועמים על ההחלטה ואומרים כי היא שערורייתית ותקדימית, וככלל מדובר בסתימת פיות חמורה. "אין אדם בעולם שיעז לסתום את פיו של גדול הדור, מר"ן הרב עובדיה יוסף", אומרים בש"ס.

גורמים בש"ס הוסיפו כי ש"ס תמצא דרכים להביא את דברה לציבור לרבות את הסרט, שכן אין לש"ס דרך אחרת להביא את דברה, משום שכלי התקשורת הממלכתיים מונעים זאת ממנה וערוץ הלווין הוא המוצא היחידה לשדרם.

את העתירה נגד דברי התעמולה של הרב יוסף בלווין הגיש ח"כ יוסף פריצקי משינוי.

בעתירה נטען כי דברי הרב עובדיה יוסף הנאמרים לאחר הדרשה השבועית שלו הם "תעמולת בחירות מזוקקת" וקריאה לצופים ולשומעים להצביע עבור ש"ס.

אנשי ש"ס אמרו כי שידור שיעורו של הרב בלווין הוא סוג של שידור פנימי בתוך ארגון ולא שידור טלויזיה שאליו מתכוון חוק הבחירות, ולכן חוק דרכי התעמולה אינו חל עליו.

השופט חשין דחה את דבריהם כי המינויים על שידורי הלוויין הינם רק אנשי ש"ס "הרב עובדיה יוסף, מנהיגה הרוחני של ש"ס, היה גדול בתורה גם לפני היות ש"ס, ואין זו אלא פגיעה בתורה, אם יאמר כי כל אוהבי התורה אנשי ש"ס הם", אמר חשין.

השופט חשין לא מצא הבדל של ממש בין שידורי טלוויזיה רגילים, שידורי טלוויזיה בכבלים או שידורי טלוויזיה בלווין, וציין, כי מדובר בהבדלים טכניים בלבד, אך לא הבדלים במהות.

לפיכך החליט השופט חשין כי חוק התעמולה חל גם על שידורי לוויין, מסוג זה שהרב עובדיה יוסף מעביר באמצעותם את דרשתו השבועית, ולכן הוא החליט להעתר לבקשת העותרים, ולאסור על ש"ס לשדר בשידורי הטלוויזיה באמצעות לוויין דברי תעמולה, האסורים על פי חוק התעמולה.
