

בעצרת שהתקיימה ביום שישי אחר הצהרים "לרגל" יום השנה למלחמת המפרץ, איים מחמוד א-זהאר, מראשי החמאס בעזה כי אם ארה"ב תתקוף את עיראק, יתקוף החמאס מטרות אמריקניות.

בעצרת שהתקיימה ביום שישי אחר הצהרים "לרגל" יום השנה למלחמת המפרץ, איים מחמוד א-זהאר, מראשי החמאס בעזה כי אם ארה"ב תתקוף את עיראק, יתקוף החמאס מטרות אמריקניות. "אם עיראק תותקף, כל המטרות האמריקאיות יהיו פתוחות לכל מוסלמי, ערבי ופלסטיני", אמר א-זהאר.

עוד הוסיף באיומיו ואמר "כל מתקפה נגד עיראק תענה במעשי התנגדות בכל מקום וכל אינטרס אמריקאי יהווה מטרה".

אלפי ערבים מהרש"פ השתתפו בהפגנה כשהם נושאים את תמונותיו של סאדאם חוסיין בידיהם. הם קראו קריאות נגד הנשיא בוש "בוש הבן הוא פחדן. עיראק לא תושפל".

אין זו העצרת הראשונה. בשבועות האחרונים התקיימו כמה עצרות דומות בהן הביעו הערבים ברש"פ תמיכה בסדאם חוסיין. יצויין כי במלחמת המפרץ הביע ערפאת תמיכה בסאדאם חוסיין.

בעולם הערבי נמשכים המאמצים לחפש פתרון שימנע את המלחמה. מצרים הודיעה בשבת כי הוועידה שתתכנס בטורקיה בשבוע הבא כדי לדון בדרכים למנוע מלחמה בעיראק לא תדון ברעיון שנשיא עיראק יתפטר וייצא לגלות כדי למנוע עימות.

הכוונה לוועידה שתיערך בטורקיה על פי יוזמתה ואליה הוזמנו מנהיגי סוריה, ירדן, מצרים, איראן וערב הסעודית. שר החוץ המצרי אחמד מאהר ציין כי המדינות שהוזמנו לשיחות עדיין דנות מי ישתתף בהן והיכן הן ייערכו.

בכירים עיראקים ביטלו את הדיווחים לפיהם סדאם חוסיין נושא ונותן עם מדינה אוהדת על האפשרות לצאת אליה לגלות.

"הדברים שנאמרו על האפשרות שנשיא עיראק סדאם חוסיין יתפטר, לא יידונו בפגישה הזו", אמר מאהר לעיתונאים בקהיר. "מצרים הסכימה להזמנה לקחת חלק בפגישה זו", הוסיף.
