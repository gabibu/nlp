

בישיבת הממשלה הבוקר אמר רה"מ שרון כי הסיכוי שעירק תתקוף את ישראל הצטמצם. בהתייחס ללחץ המסתמן מ"הקוורטט", אמר שרון כי ישראל וארה"ב רואות עין בעין את הפרשנות הנאותה לתוכנית בוש.

בפתח ישיבת הממשלה הבוקר ניסה רה"מ אריאל שרון להרגיע את הציבור באשר לסכנה שישראל תותקף ע"י עירק.

"אני מבקש לפתוח את ישיבת הממשלה תחילה, בסקירה מפי שר הבטחון, שאול מופז, על ההכנות לקראת אפשרות של תקיפה אמריקאית בעיראק.

אני מבקש לומר, מה שכבר אמרתי בעבר, אזרחי ישראל יכולים להיות רגועים ולהמשיך בשגרת יומם. האפשרות שישראל תותקף הנה נמוכה ונקטנו בכל הצעדים הדרושים לתת הגנה לאזרחי ישראל וכל זאת בתיאום הדוק עם ארה"ב. על אף שאנו רואים את הדברים כך, נקטנו כל הצעדים: בצה"ל, בפקוד העורף ובמערכת הבטחון כולה, כדי למנוע פגיעה באזרחי ישראל. הנושאים האלה נבחנו, נבדקו ונדמה לי שאנו ערוכים גם למקרה שתהיינה פגיעות. אני מעריך שלא תהיינה, אך נקטנו בכל הצעדים הדרושים להגנת אזרחי ישראל ומדינת ישראל".

בהקשר לפרסומים בכלי תקשורת שונים הבוקר, פרסמה לשכת ראש הממשלה הודעה ובה נאמר כי "בפורום הנקרא 'קוורטט', בו חברות ארצות הברית ומדינות אחרות, רואות ישראל וארצות הברית עין בעין את הפרשנות הנאותה ודרכי היישום הרצויים של נאום הנשיא בוש וזאת שלא כחברות אחרות. לדעת ישראל הראיה האמריקאנית והישראלית היא הפרשנות המעשית היחידה שעשויה להביא לפתרון של שלום במזרח התיכון".
