

עובדי הקריה למחקר גרעיני בדימונה (קמ"ג) ישבשו את העבודה מיום א', על כך מסר במוצאי שבת יו"ר ארגון העובדים שלום שמלה.

עובדי הקריה למחקר גרעיני בדימונה (קמ"ג) ישבשו את העבודה מיום א', על כך מסר במוצאי שבת יו"ר ארגון העובדים שלום שמלה.

תחילת השיבושים תהיה ביום ראשון כשארגון העובדים ימנע את הסעת העובדים מבאר שבע לקמ"ג. הם יכונסו לאסיפת הסברה בבאר שבע במקום שטרם נקבע. עפ"י תכנית ארגון העובדים יוסעו העובדים אחרי האסיפה לקמ"ג ושם תושבת העבודה למספר שעות בכל אחת מהיחידות, לסירוגין.

שמלה אמר שטרם הוחלט על הצעדים שינקטו העובדים מיום ב' ואילך.

בארגון עובדי קמ"ג קובלים על כך שההנהלה מפרה הסכמי עבודה רב שנתיים שנחתמו איתם לפני יותר משבע שנים. לדברי שמלה מדובר בהסכמים העוסקים בקידום עובדים, בשיפור תנאי עבודה ובהוצאת עובדים לפנסיה מוקדמת.

"כל תחילת שנה אנו יושבים עם ההנהלה ודנים לגבי מספר העובדים שיקודמו ומספר הפורשים לפנסיה מוקדמת. השנה, מסרב המנהל לדון איתנו בזה ובנוסף להליך השנתי הקבוע שנעדר, מודיעים לנו גם על כוונה לפטר עובדים. לכן החלטנו לשבש את העבודה ולקיים אסיפות הסברה", אמר.

ארגון עובדי קמ"ג ביקש מההסתדרות להכריז על סכסוך עבודה אולם ההסתדרות דחתה את הבקשה, לכן נערכים צעדי המחאה של עובדי קמ"ג ללא אישור ההסתדרות.
