

בין הסטודנטים המבקרים בארץ במסגרת פרוייקט "תגלית", נמצא יוסף בן 19 יליד דמשק. בהגיעו אל אתר הנטיעות ברמת הגולן אחזה ביוסף התרגשות והוא סיפר את סיפור הנטיעה הראשונה שלו בהיותו בן 5 - בקונייטרה הסורית.

בין הסטודנטים המבקרים בארץ במסגרת פרוייקט "תגלית", נמצא יוסף בן 19 יליד דמשק. יוסף וחבריו הסטודנטים יצאו השבוע לטקס נטיעות ט"ו בשבט במקומות שונים בארץ כשיוסף וקבוצתו השתתפו בטקס נטיעות ברמת הגולן.

בהגיעו אל אתר הנטיעות אחזה ביוסף התרגשות. ממולו נראתה העיר הסורית קונייטרה.
יוסף סיפר לסובבים אותו כי אין זו הפעם הראשונה שהוא נוטע ברמת הגולן שכן בהיותו בן 5 ביקר יחד עם אביו אצל חבר שהתגורר בקונייטרה הסורית והלה הציע להם לנטוע עץ בחצר ביתו.

יוסף, הוריו, אחיו ואחותו יצאו בדרך-לא-דרך מדמשק והגיעו לניו יורק, שם מתגוררת משפחתו. יוסף סיפר לחבריו כי סבו עמד בראש המשלחת של יהודי דמשק שנפגשה עם נשיא סוריה חאפז אל אסד, אביו של הנשיא הנוכחי, כדי לבקש ממנו לשחרר את יהודי דמשק.

עוד סיפר יוסף כי משפחתו גרה בדמשק, סמוך לבית שלימים נודע שבו התגורר גיבור ישראל המרגל אלי כהן הי"ד שהוצא להורג על ידי הסורים.

יוסף סיים לאחרונה את לימודיו התיכוניים בישיבה בניו יורק ובקרוב יחליט מה והיכן ללמוד. "הביקור שלי בישראל הוא אוי האירוע הכי מרגש שעברתי בחי", אמר ומיהר להתקשר להוריו ולאחיו כדי לספר להם על חוויות ט"ו בשבט שעבר כאן.

בימים אלה מבקרים בארץ למרות המצב הבטחוני ורוחות המלחמה עם עיראק, כ-7500 סטודנטים של תגלית מ-25 מדינות. החורף חל גידול של כ-30% במספר הסטודנטים שבאו לעומת אשתקד.

"תגלית" הוא פרוייקט שנועד להיאבק בהתבוללות. מאז תחילתו לפני 3 שנים ביקרו במסגרתו בארץ כ-40,000 סטודנטים.
