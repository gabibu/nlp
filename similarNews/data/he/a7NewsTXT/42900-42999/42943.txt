

בעקבות העליה בפיגועי החדירה ורציחתם של 19 איש בחודשיים האחרונים מירי נק"ל יפתחו גורמים התישבותיים בימים הקרובים במסע ציבורי הקורא לממשלה להעמיד את סוגית איסוף הנשק הקל מערביי יו"ש בעדיפות גבוהה.

מועצת יש"ע, גופים חוץ פרלמנטריים, אנשי ציבור ופוליטיקאים קראו בעקבות שרשרת הרציחות האחרונה שנעשתה באמצעות נשק קל להתחיל במבצע איסוף נשק מיידי ברחבי יש"ע.

וועד הישוב היהודי בחברון פנה לכל הגורמים הממונים הצבאיים והאזרחיים בדרישה חד משמעית להתחיל במבצע איסוף נשק קל באזורים בהם צה"ל שוהה ולהפוך את סוגית איסוף הנשק ליעד מרכזי של כוחות צה"ל בפעילותם.

בוועד הישוב היהודי בחברון אומרים כי נמסר להם מפי מפקדים בכירים בגזרה שאיזור חברון "מוצף בנשק". בוועד הישוב היהודי בחברון אומרים כי "מפקדי האזור בהחלט מודאגים, אף אחד איננו אדיש למצב"

לדבריהם נושא איסוף הנשק איננו יעד מרכזי בפעילות צה"ל שמתמקדת בעיקר באיתור מחבלים מתאבדים, שולחיהם, מעבדות הנפץ וכיוצא בזה.

"כיום המגמה משנה פנים" אומרים בוועד הישוב היהודי " מתוך סך הנפגעים בפיגועי הטרור, אחוזים ניכרים ביותר נרצחו באמצעות נשק קל, רובים אקדחים ורימונים. ואסור לשכוח שישנם פיגועי חדירה רבים או ירי מהמארב שאינם מגיעים תודה לאל לידי מימוש. כוחות צה"ל מבצעים עבודה יוצאת מן הכלל במלחמתם נגד הטרור ואין ספק שאם תוצב בפניהם משימה זו כיעד מרכזי הם יבצעו אותה ויצילו נפשות רבות".

בוועד הישוב היהודי מציינים עוד כי קיימת סתירה משונה לדבריהם בין דברי הממשלה לבין המציאות בשטח. "לא יתכן" הם אומרים שבכל נייר עמדה מדיני מוצגת התביעה לרש"פ להילחם בטרור ולאסוף את הנשק הבלתי חוקי, אך מדינת ישראל עצמה אינה מבצעת זאת".

כתבנו קובי פינקלר מוסר כי אכן בצה"ל לא רואים באיסוף הנשק יעד מרכזי אך הסבה לכך נעוצה בהנחת העבודה של צה"ל שהדבר איננו יעיל ומוטב להשקיע את מירב המאמצים בפירוק תשתיות הטרור. פינקלר מציין כי בזמן מבצע חומת מגן נתפסו כ5000 רובים אקדחים ומקלעים, 1000 מתוכם היו בחזקת אזרחים שלא השתייכו למנגנוני הבטחון או לארגוני החבלה.

לדבריו, תפיסת הנשק התאפשרה כיוון שהמחבלים הופתעו ולא הספיקו להחביא את הנשק ועל כן נתפסו ריכוזים ומצבורים גדולים. אולם כלקח מחומת מגן פיזרו המחבלים ומנגנוני הבטחון את הנשק הקל שברשותם למקומות רבים כדי להקשות על תפיסתם. מצב זה מסביר פינקלר הביא את צה"ל למסקנה שאיסוף נשק מדלת לדלת איננו יעיל.

מועצת יש"ע מבקשת מראש הממשלה שרון להורות לצה"ל לפתוח במבצע מקיף לאיסוף כל הרובים שבידי ערביי יש"ע. ממועצת יש"ע נמסר כי בשלב זה לא יצאו בקמפייןמאחר שאין בדעתם לפתוח בקמפיין כלשהו לפני הבחירות כאשר כל הארץ מכוסה בשלטי מפלגות.

בתגובה לפיגוע הרצחני שאירע בליל שבת ליד קריית ארבע, דורשים ב"איחוד הלאומי" לאסוף את כל כלי הנשק גם אלו הנמצאים אצל שוטרי הרש"פ. "בחודשיים נרצחו 19 מתיישבים וחיילים מנק"ל בלבד. הגיע הזמן לאסוף במבצע מקיף את הנשק גם משוטרי הרש"פ ולקיים בחברון משטר צבאי מלא. זהו צו השעה", נמסר בהודעת "האיחוד הלאומי".
