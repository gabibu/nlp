

מכון פולני גילה ראיות על השתתפותם לכאורה של פולנים ב-30 פוגרומים לפחות נגד יהודים בשטחים שנכבשו על ידי הנאצים ב-1941, כך מסר בשבת היומון בעל ההשפעה "רז'צ'פוספוליטה".

הראיות יפורסמו בספר של המכון לזכרון לאומי (IPN), שגילה כבר קודם לכן שהפולנים, ולא הנאצים הגרמנים, טבחו מאות יהודים בעיר ידוובנה במהלך מלחמת העולם השנייה.

בספר "מסביב לידוובנה", מגלה IPN ראיות חדשות על פוגרומים בערים אחרות בצפון-מזרח פולין, שנמסרו על ידי יהודים שניצלו מהשואה, בנוסף לראיות המופיעים בתיקים של תובעים פולנים משנות הארבעים והחמישים.

"רז'צ'פוספוליטה" הצליח לעיין בספר, והוא מגלה שמופיעים בו שמות של יותר ממאה נרצחים יהודים, ולצידם לפחות אותו מספר של חשודים ברציחתם. לא ניתן היה לקבל תגובה מ-IPN.

במבוא לספר, כותב מנהל IPN: "זה מה שידוע לנו על מה שקרה ולמה, באזורים אלה ב-1941 אחרי פלישת הכוחות הגרמנים. אני חייב להודות שבתור פולני ונוצרי, מידע זה לא נותן לי מנוח".
