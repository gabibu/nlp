

בשבת נפגשו שר החוץ המתפטר שמעון פרס ויו"ר הכנסת אברהם בורג עם מוחמד דחלאן וסאיב עריקאת, בכנס שנערך במאיורקה, אי נופש ספרדי בים התיכון. במפגש דנו בהשלכותיה של ההתפתחות הפוליטית בישראל.

מדובר ב"פורום פורמנטור", מפגש שנתי של פוליטיקאים, אנשי עסקים, אנשי אקדמיה ותקשורת הנערך בספרד, ובו דנים בנושאים בינלאומיים שונים. הכנס מציינת סוכנות רויטרס היווה הזדמנות לפגישה בין בכירים מישראל לבין בכירים מהרש"פ.

פרס אמר כי ישראל צריכה לאמץ באופן פומבי ורשמי את "חזון בוש" הקורא להקמת מדינה פלשתינית לצידה של ישראל. לטענתו 70% מאזרחי מדינת ישראל תומכים במדינה פלשתינית ובעקירת המתיישבים. הדבר תלוי בשאלה אם יש פרטנר בצד הפלשתיני, טען.

עוד אמר פרס כי ישראל צריכה לנהל מו"מ עם הפלשתינים כאילו אין טרור ולנהל מאבק בטרור כאילו אין מו"מ. הפלשתינים אמר פרס צריכים "למנות ממשלה שתמשול על כולם ותפעל נגד ארגוני הסירוב".

בורג הדגיש בשיחותיו עם הפלשתינים כי הפסקת האלימות "תשנה את דעת הקהל ותשיב את האמון של הישראלים ב'תהליך השלום'".

פרס ובורג טענו בפגישתם עם שרת החוץ של ספרד, כי התכנית האמריקנית הקרויה "מפת הדרכים" הוכנה על סמך הנחת העבודה כי בישראל מכהנת ממשלת אחדות, אך עם פירוקה של ממשלה כזו "יכולה לבוא חשיבה מחודשת".
פרס ביקש ממדינות אירופה להמתין לפני שינקטו בצעדים לגבי יחסיהן עם ישראל.

בנאומו בפני פורום פורמנטור בכנס אמר פרס כי יש שתי אפשרויות ביחס לטרור. אפשרות אחת היא שהוא יימשך כפי שקורה בצפון אירלנד ובספרד עם הבאסקים והאפשרות שניה היא שבאמצעות דו שיח יגיעו להסכמה כפי שקרה בדרום אפריקה.

גוסטבו דה אריסטגי דובר מפלגת השלטון של ספרד בוועדת החוץ של בית הנבחרים, ונציג חבל הבאסקים תקף את פרס בתגובה להשוואה שערך בין הטרור הפלשתיני לבין הטרור הבאסקי. לדברי דה אריסטגי בחבל הבאסקים הטרוריסטים הם "מיעוט קטן שיש לו רצון להרוס".

פרס ציין כי למרות התפטרותו מהממשלה הוא ימשיך בפעילותו הציבורית ובחתירתו "לשלום". פרס הוסיף כי ממשלות צרות בישראל אינן מסוגלות לתפקד וכי לדעתו באוקטובר הקרוב תתקיימנה בחירות.
