

סיעת האיחוד הלאומי ישראל ביתנו הודיעה כי לא תצטרף להצעות האי אמון בממשלה שיעלו מחר בכנסת. לפיכך הממשלה לא תיפול מחר שכן לקואליציה יובטח רוב של 62 חכי"ם לפחות להפלת הצעות האי אמון.

בפגישת סיעת האיחוד הלאומי ישראל ביתנו עם השר צחי הנגבי לא הושגה פריצת דרך באשר לשאלת ההצטרפות לממשלה.

בפגישה שהתארכה מעל לשעתיים דנו הצדדים בנושאי מדיניות חוץ, כלכלה והתישבות שיהוו בסיס להצטרפות האיחוד הלאומי אולם כאמור לא הושגה הכרעה בנושא זה.

יחד עם זאת שני הצדדים תיארו את הפגישה כ"טובה ומועילה" וסוכם על המשך המגעים בנושא זה.

בנימין נתניהו שקיבל ביום שישי הצעה מראש הממשלה לכהן כשר החוץ בממשלה צרה שעל הקמתה הוא שוקד, ביקש לדחות את פגישתו עם ראש הממשלה לשעה 1600 אחה"צ. בפגישה זו אמור נתניהו להשיב לשרון אם הוא נענה לפנייתו לכהן כשר החוץ.

בישיבת הממשלה הבוקר התייחס שרון לפנייתו אל נתניהו ואמר כי: "כישוריו של נתניהו והירתמותו למערכה בה אנו עומדים יכולים להוות תוספת כוח חשובה לממשלה, לנוכח האתגרים והמשימות שלפנינו".

בסביבתו של נתניהו אומרים כי הוא אינו מעונין "לשחק כינור שני" בממשלה דבר שיחליש אותו לקראת ההתמודדות הצפויה על ראשות הליכוד לקראת הבחירות. כמו כן חושדים אנשי נתניהו כי ראש הממשלה מעונין "למלכד" את נתניהו בהצעה שמחד תחליש אותו לפני הפריימריס שכן יקשה עליו לתקוף את שרון וממשלתו שהוא עצמו היה חבר בה ומאידך אם לא יענה להצעה ניתן יהיה להציגו כאדם לא אחראי ולא ממלכתי ששיקולי בחירות מנחים אותו.

בפגישה גילה נתניהו ענין דווקא בתחום הכלכלי והביע דאגה מהכלכלה הישראלית שאותה המשיל ל"אוטובוס המדרדר לתהום".

ראש הממשלה מעונין להעניק לנתניהו אפילו את תיק האוצר זאת בתנאי שסילבן שלום יסכים "לזוז" ולקבל עליו את תיק החוץ

היעד העיקרי אליו מכוון שרון את מאמציו לכינון ממשלה צרה הוא סיעת האיחוד הלאומי ישראל ביתנו בת שבעת חברי הכנסת.

לפי שעה ישנה מחלוקת באיחוד הלאומי בשאלת ההצטרפות. ליברמן סבור כי יש להקדים את הבחירות בעוד שמולדת ותקומה סוברים כי יש להצטרף לממשלה. בתחילת השיחות בין שרון לאיחוד הלאומי דרשו חברי הסיעה את שינוי קווי היסוד של הממשלה בענין אוסלו, הודעה של שרון כי הוא מתנער ממפת הדרכים האמריקנית. אולם ראש הממשלה מסרב לפי שעה לעשות כן.

מזכיר הממשלה גדעון סער אמר בצהריים כי המשא ומתן עם השותפות הקואליציוניות יתנהל על בסיס קווי היסוד של הממשלה בלבד.
