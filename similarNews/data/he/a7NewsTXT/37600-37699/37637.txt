

3 נערים מאופקים פוצצו היום לפנות בוקר תא טלפון ציבורי, כשהפעילו בתוכו לבנת חבלה. סמוך לשעה 1 לפנות בוקר זעזע קול נפץ עז את שכונת מישור הגפן באופקים. שוטרים הוזעקו למקום וגילו שתא הטלפון הציבורי המוצב ברחוב פרי מגדים בשכונה, פוצץ.

חבלני משטרה בדקו את המקום והעריכו, שהפיצוץ בוצע באמצעות לבנת חבלה. תא הטלפון הציבורי נהרס. איש לא נפגע.

3 שעות לאחר מכן, עצרה המשטרה 2 נערים בני 17 ונער בן 14, תושבי השכונה, שהודו בביצוע הפיצוץ. בחקירתם הם מסרו, שרכשו לבנת חבלה ופוצצו באמצעותה את תא הטלפון הציבורי, כמעשה קונדס ומתוך שיעמום. לטענתם, הם לא מכירים את האדם שמכר להם את לבנת החבלה.

במשך היום יובאו הנערים בפני שופט שלום באר-שבע, שיתבקש לצוות על הארכת מעצרם.


