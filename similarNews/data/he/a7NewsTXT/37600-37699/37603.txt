

ארגון לזכויות אדם "Human Rights Watch" מכנה את המחבלים המתאבדים "פושעי מלחמה". "האנשים המבצעים פיגועי התאבדות אינם 'שהידים', אלא פושעי מלחמה בדומה לאנשים המסייעים להם לתכנן פיגועים כאלה", אומר קנת רוט מנכ"ל הארגון לזכויות אדם שמרכזו בניו יורק.

"ההיקף והשיטתיות שבמעשים אלה מבדילים אותם ממעשי זוועה אחרים הנעשים בעתות סכסוך", ציין רוט בדו"ח המשתרע על פני 170 עמודים, על מחקר בנושא גל פיגועי ההתאבדות נגד מטרות ישראליות.
"אין ספק כי אפשר להכליל אותם בקטגוריה של פשעים נגד האנושות", אמר .

בדו"ח נאמר כי מאז ינואר 2001 בוצעו 52 פיגועי התאבדות, בהם נרצחו כ-250 אזרחים ונפצעו יותר מ-2,000.

רוט קורא להעמיד לדין את הבכירים העומדים מאחורי הפיגועים: את ראשי החמאס השייח' אחמד יאסין וחאלד משעל, ומנהיג הג'יהאד האיסלמי רמאדן שאלח, על אחריותם בפיגועים.
הוא ציין כי ארגונים אחרים המעורבים בפיגועים הם "גדודי חללי אל-אקצה" ו"החזית העממית לשחרור פלשתין".

עוד ציין הארגון כי הדו"ח נכתב בהתבסס על ראיונות מעמיקים עם בכירים של הרשות הפלשתינית וחברי הארגונים המעורבים בפיגועי ההתאבדות וכן בסקירה של מסמכים רשמיים פנימיים שפורסמו בישראל.

יצויין כי הרש"פ ממשיכה להסית נגד אזרחים ישראליים ולהתיר את דמם. הערב קרא הממונה על תיק הפנים ברש"פ האני אל חסן לתקוף מתיישבים, באומרו: "המתנחלים הם לא אזרחים. מה הם עושים בשטח שלנו עם רובים על הכתפיים?"

אל חסן ערך אבחנה בין אזרחי ישראל בתוך ישראל הקטנה לבין אלו שביהודה ושומרון באומרו כי הוא מתנגד לכל מתקפה על אלו המתגוררים בתוך ישראל הקטנה.
