

טייסי הצי האמריקני, המוצבים על נושאת המטוסים "אברהם לינקולן" במפרץ הפרסי, שמשימתם העיקרית לאכוף את האיסור האסור בטיסה בדרום עיראק, החלו לערוך אימונים של תקיפת יעדים בעירק, כך דיווח היום העיתון "ניו יורק טיימס".

בעיתון נכתב כי טייסי הצי עורכים תקיפות-דמה על מטרות שונות בעיראק, ובהם שדות תעופה, מגדלים ואתרים צבאיים נוספים, במטרה להכיר את יעדי התקיפה אם יורה ממשל בוש על מלחמה בעיראק.

טיסות אכיפת האיזורים האסורים בטיסה בדרום ובצפון עיראק הפכו, למעשה, למלחמה בעצימות נמוכה. מקורות בפנטגון אמרו לעיתון כי מאז מחצית חודש ספטמבר ביצעה עיראק יותר מ-130 פעמים ירי נ.מ. לעבר מטוסי בעלות הברית.

נושאות המטוסים "הארי טרומן" ו"קונסטאליישן" צפויות לצאת את בסיסיהן בארה"ב, ולהגיע למפרץ הפרסי במחצית דצמבר.

