

ד"ר מרדכי קידר מאוניברסיטת בר אילן אומר לערוץ 7 כי המפלגה האיסלאמית שכנראה זכתה בבחירות, לא גדלה באופן משמעותי. לדבריו, המפלגה שזכתה היא ותיקה מאוד ומידי כמה שנים מחליפה שם. ד"ר קידר סבור שלא יהיה שינוי משמעותי בממשל שם.

"החלום הוורוד של המפלגה האיסאמית הוא להחזיר את האיסלאם כחלק מהמדינה, להחזיר את הכתב הטורקי הישן. הם היו רוצים גם להחיות את בתי הדין השאריים (על פי ההלכה המוסלמית). להחזיר את המעמד של המסגדים, דרשנים ופוסקי הלכות. כן להלביש חזרה את הבנות בלבוש איסלמי".

עם זאת מבהיר ד"ר קידר כי הצבא לא יאפשר מגמה זאת. "הם ימצאו דרך לחיות עם זה באופן שלא ירגיז את הצבא. הצבא לא ירשה להפוך את טורקיה למדינה איסלמית", מטעים קידר.

נקודה נוספת מעניינת מעלה ד"ר קידר. לטענתו, האמריקנים סייעו לעליית האיסלאם במדינה. "התנהגות האמריקנים כלפי עיראק ואפגניסטאן בהפצצות המאסיביות והאיומים - ייתכן וזה מה שהעלה את המפלגה. הדבר צריך להדליק אצל האמריקנים אור אדום", סיכם ד"ר קידר.
