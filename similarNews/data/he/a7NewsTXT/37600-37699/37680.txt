

שגריר בלגיה בישראל, וילפרד גינס, שיגר הערב מכתב לשר אפי איתם ובו הביע התנצלות על הדברים שצוטטו מפיו בראיון לעיתון "כל אל עראב".

במכתבו ציין השגריר כי בשל העובדה שהמראיין לא ידע אנגלית הוא נזקק למתורגמן לא מקצועי, ולכן היה סיכום שהכתבה תובא לעיונו של השגריר בטרם תפורסם, אולם העיתון לא עמד בסיכום הזה.
כתוצאה מכך, הוסיף השגריר, הכותרת שניתנה לראיון ובה הכינויים כביכול לשר איתם, יסודה באי הבנה. השגריר גינס אמר כי הוא מצטער, אם בשל הפירסום השגוי נפגע שמו הטוב של השר.

"ברצוני שתבין כי אני רואה עצמי כידיד של מדינתך, ויש לי הבנה עמוקה לבעיות הבטחוניות עימן מתמודדת ישראל", כתב השגריר לשר איתם. כתב עתי"ם מוסיף כי השר איתם אמר בתגובה שהוא מקבל את התנצלותו של השגריר.
