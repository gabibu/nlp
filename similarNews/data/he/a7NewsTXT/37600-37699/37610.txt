

יוצריה של סדרת דרמה בטלויזיה המצרית, ששידורה אמור להתחיל מבחודש נובמבר, דחו את האשמותיהם של ישראל, ארצות הברית וארגונים יהודיים, באנטישמיות ובהסתה לגזענות.

הסדרה, "פרש ללא סוס", סיפור על מצרי, הנאבק נגד הכיבוש הבריטי במצרים משנת 1882, ונתקל במה שהסיפור מתאר כתכנית סודית להשתלטות גלובלית, ששורטטה על ידי היהדות הבינלאומית.
"הוא מגלה תכנית לניצול העולם כולו", אומר מוחמד בגדדי, אחד מיוצרי הסדרה. הגיבור חילק את "המסמך" בין עמיתיו לוחמי ההתנגדות, וגילה שהוא נרדף על ידי שומריו.

המסמך הוא ה'פרוטוקולים של זקני ציון', או בשמו הקודם "הכנעת העולם על ידי היהודים", זיוף שנחשף לראשונה ב 1897 כשהובא אל ביתו של מושל מוסקבה ואשתו, אחותה של הקיסרית אלכסנדרה, כשהוא מוצג כ"מסמך" סודי החושף מזימות יהודיות להשתלט על העולם.

במחקרה של מי שהיתה שופטת בית המשפט הדסה בן עתו "השקר מסרב למות", התחקתה בן עתו אחרי עקבותיו של הזיוף הקרוי "הפרוטוקולים של זקני ציון" ובין היתר היא מציינת כי הוא נוצר ככלי ניגוח נגד שר האוצר ויטה במהלך מאבקים פנימיים בין אוהדי הצאר לבין מתנגדיו. הזיוף מעלה האשמה כנגד ויטה כאילו הוא פועל לטובת היהודים.

"הסדרה איננה מנסה להוכיח או לשלול את אמיתותם של הפרוטוקולים", טען בגדדי. "מצאתי נוסח זה בחנויות, ואינני קובע אם הוא אמת או שקר. זוהי דרמה טלוויזיונית דמיונית. היא איננה קובעת שזה אכן קרה במציאות", אמר.
הסדרה אמורה להיות משודרת בשני ערוצים מצריים - אחד ממלכתי והשני פרטי- במהלך תקופת צום הרמאדאן. חג זה, שבמהלכו צופות המשפחות באופן מסורתי בסדרות דרמה בטלויזיה.

וושינגטון המתארת את הפרוטוקולים כדוחים גילתה כי הודיעה למצרים ולמדינות ערב אחרות שערוצי הטלויזיה הממלכתיים אינם צריכים לשדר את הסדרה הזאת.
"אנו חושבים שאסור שתחנות טלויזיה ממלכתיות ישדרו תוכניות גזעניות וחסרות יסוד", אמר פקיד בכיר במשרד החוץ האמריקני.
גם בישראל מעוררת הכוונה לשדר סדרה זו כעס רב. סגן שר החוץ מיכאל מלכיאור אמר כי מדובר בצורה הגרועה ביותר של שנאה.

שר ההסברה המצרי, ספוואת אל-שריף, אמר שאמצעי התקשורת המצרים מבטאים "את הכבוד שאנו רוחשים לכל הדתות המונותיאיסטיות, ללא הבדל". "אין ביצירת הדרמה, שעוררה מחלוקת בכמה אמצעי תקשורת, אירועים או דיאלוגים שאפשר לתאר אותם כאנטישמיים", אמר שריף בראיון לעתון האופוזיציה "אל-אחראר".

מוחמד סובחי, קומיקאי מצרי וגיבור הסדרה, דחה את הביקורת, ותאר אותה כנסיון "לפגוע בחופש הביטוי".

ארגונים יהודיים קראו למצרים, שסדרות הדרמה מבית היוצר שלה משודרות בכל מדינות ערב, ממרוקו ועד המפרץ, לבטל את שידורה של הסדרה, שתגרום ללא ספק להגברת המתיחות באזור, ולהקצנת הרגשות האנטי-יהודיים בו.
