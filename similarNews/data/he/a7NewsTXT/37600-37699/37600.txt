

מעצרה של מכונית מסוג מרצדס בצומת תפוח שבשומרון חשף התארגנות של התנזים פתח' להחדיר מחבל תופת עם חגורת נפץ בתוך "ישראל הקטנה" הלילה או ביום ראשון בבוקר.

בשעות הבוקר עצר כוח מילואים של השריון רכב ובו שני ערבים. בבדיקה שנערכה בו נמצאה חגורת נפץ מוכנה להפעלה. החגורה פוצצה באופן מבוקר על ידי החיילים. מאוחר יותר נעצרו במחסום בית פוריק חזאן טיטי וסולטאן סאכר, מחבלי פתח'. טיטי היה אמור לקבל את חגורת הנפץ ולצאת ולהתפוצץ בתוך ישראל וסאכר היה מפעילו.

מפקד גדוד המילואים, שחשף את חגורת הנפץ סא"ל שלמה, סיפר כי חשדם של החיילים התעורר בעקבות הבדיקה הראשונית שביצעו ברכב: "לאחר תיאום עם המבצעים התבצעה בדיקה יסודית יותר ונמצאה חגורה. החגורה עם הרבה מאוד מסמרים, שאחר כך התפזרו על הכביש לאחר הפיצוץ. החגורה הייתה אמורה להתפוצץ מחר בבוקר במדינת ישראל".

בכפר דיר עומר, שמצפון לרמאללה נעצר הבוקר בידי כח דובדבן איסמעיל עודה, מחבל תנזים-פתח' ששירת גם כקצין במודיעין הכללי הפלשתיני. עודה השתתף בפיגועי ירי וגייס מחבלים לפיגועים באזור רמאללה.

עוד נעצרו בליל שבת שני מבוקשים: מחבל תנזים שנעצר באל-עארוב, מצפון לחברון ומבוקש נוסף, מחבל החזית העממית שנעצר בעווארטה, מדרום לשכם.


