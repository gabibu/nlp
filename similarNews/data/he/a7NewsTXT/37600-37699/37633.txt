

בתורכיה מתקיימות היום בחירות לפרלמנט. סקרים מנבאים מפלה לראש הממשלה המכהן בולונט אצ'וויט ונצחון למפלגת "הצדק והפיתוח" בעלת האוריינטציה האיסלאמית בהנהגת רג'פ טייפ ארדואן.

יחד עם זאת לא תוכל מפלגת "הצדק והפיתוח" להרכיב ממשלה לבדה אם תנצח, והיא תהיה זקוקה לקואליציה. המועמדת לשיתוף עם מפלגת "הצדק והפיתוח" היא "מפלגת העם הרפובליקנית"(CHP )
בהנהגת דניז בייקל.

מנהיג מפלגת "הצדק והפיתוח" (AKP ) התנער לפני הבחירות מהתווית האיסלאמית וטען כי התמתן.
על ארדואן נאסר לשמש בכל תפקיד פוליטי בשל כליאתו בבית הסוהר לפני כארבע שנים לאחר שהורשע בהסתה לשנאה בין דתית בעת שכיהן כראש עירית איסטנבול.
ההרשעה באה בעקבות שיר שהקריא בפומבי ובו נכתב בין היתר כי "צריחי המסגדים הם חניתותינו, כיפותיהם - כובעי הפלדה שלנו, המאמינים באללה הם חיילינו".

רג'פ ארדואן שהיה ועודנו פוליטיקאי אהוד ביותר נשלח לעשרה חודשי מאסר.

ארדואן כדורגלן מקצועי בעברו, הוא בוגר החינוך האיסלאמי, בעל תואר אקדמאי בתחום הניהול. בעת לימודיו, הצטרף למפלגה האיסלאמית וב1994 נתמנה לראש העיר איסטנבול.

בימים אלה עתרו מתנגדיו הפוליטיים לבית המשפט בדרישה לפסול גם את מפלגתו, אולם תהליך ההוצאה אל מחוץ לחוק הוא תהליך ארוך שעשוי להתפרש גם על פני שנים.

מפלגת הדרך הנכונה (DYP) השמרנית, מפלגת הנוער (GP) ומפלגת העם הדמוקרטית (DEHAP), הפרו-כורדית, עשויות אף הן לעבור את אחוז החסימה.

הבחירות בתורכיה הוקדמו בשנה וחצי בגלל משבר פוליטי שהתפתח בעקבות גילוי מחלתו של ראש הממשלה בולנט אצ'ביט. ההערכה היא כי מפלגתו של בוצ'וויט לא תעבור את אחוז החסימה.

בישראל ובארה"ב הביעו דאגה מפני עליית "הצדק והפיתוח" לשלטון, למרות התנערותו של מנהיגה מהאוריינטציה האיסלאמית. החשש הוא כי בעקבות הניצחון, ישנה בשנית ארדואן את האוריינטציה המפלגתית וישוב להזדהות עם האיסלאם.
