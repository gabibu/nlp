

מכתבי ההתפטרות של שרי מפלגת העבודה מהממשלה נכנסו במוצאי שבת לתוקפם. ביום ראשון צפוי להיפתח משא-ומתן רשמי בין שרון לאיחוד הלאומי על הצטרפות לממשלה. זאת אף שאביגדור ליברמן עודנו מסתייג מהצטרפות לממשלה בראשות שרון.

רא"ל במיל. שאול מופז יאייש כפי הנראה את תפקיד שר הבטחון. מופז הודיע במוצאי שבת לרה"מ שרון, כי הוא נענה לפנייתו ומקבל על עצמו את התפקיד. לשכת רה"מ הודיעה כי בכוונת שרון להביא את המינוי לאישור הכנסת ביום שני הקרוב. "אני סמוך ובטוח שנסיונו העשיר של רב אלוף מיל. שאול מופז יסייע לו למלא את תפקידו בהצלחה בתקופה קשה זו", אמר שרון לאחר שיחת הטלפון עם מופז.

ביום שישי נפגשו ראש הממשלה לשעבר, בנימין נתניהו ורה"מ שרון בחוות השקמים. במפגש זה הציע שרון לנתניהו את תפקיד שר החוץ. הצעתו של שרון מוסר כתב עתי"ם חיים פרנקל כוללת קבלת קווי היסוד של הממשלה כפי שנוסחו עם כינון ממשלת האחדות.

את תשובתו להצעת רה"מ ימסור נתניהו ביום ראשון אחר הצהרים. נתניהו מתנה את הצטרפותו לממשלה באימוצה של תכנית כלכלית אחרת שבמרכזה הפרטה משמעותית במשק והורדת מיסים.

נתניהו אמר לשרון, כי לדעתו אין לראש הממשלה כוח פוליטי ליישם מדיניות כלכלית נחושה, עם כינון ממשלת ימין בעלת רוב זעום בכנסת. לדברי נתניהו, על שרון לגייס לקואליציה חברי כנסת נוספים מסיעות הנמצאות כיום באופוזיציה, כדי להרחיב את הרוב של ממשלתו בכנסת.

ערוץ 1 מציין כי שרון אף הציע לנתניהו את תיק האוצר אם יסכים שר האוצר הנוכחי סילבן שלום לקבל על עצמו את תיק החוץ.
