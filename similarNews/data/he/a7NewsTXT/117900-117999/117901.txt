

צנחן הכין מבעוד מועד סליל ענק של שקיות כתומות. תוך כדי צניחה בחוף פלמחים פרס את הסרט הכתום הייחודי כאות מחאה נגד תכנית ההתנתקות. המחאה גולשת לצה"ל.

המחאה נגד תכניתו המדינית של ראש הממשלה לעקור את הישובים היהודיים בצפון השומרון וברצועת עזה, גולשת לתוככי צה"ל.

בתרגיל צניחה הבוקר בחוף פלמחים שלף אחד החיילים הצונחים סרט כתום תוך כדי צניחה. את הסרט הייחודי הכין הצנחן מגליל שקיות זבל כתומות אותו החביא בבגדיו.

תוך כדי הצניחה אחז בקצה הגליל ופרס את ה"סרט" הכתום הענק.

כתבנו שמעון כהן מדווח כי בצה"ל אומרים שהפרשה תיבדק שכן החייל עבר על האיסור לבטא דעות פוליטיות במסגרת צבאית.

עוד מדווח כתבנו כי על מראות קדמיות במספר ג'יפים וכלי רכב צבאיים ברחבי יהודה ושומרון נתלו סרטים כתומים כאות מחאה נגד תכנית העקירה. עדויות רבות הגיעו לכתבנו על חיילים המקפידים לענוד על ידם צמיד כתום. על פי העדויות נמנעים מפקדיהם של החיילים מלהורות להם להסיר את הצמידים על מנת שלא להתעמת עימם ולעורר פולמוס בלתי נצרך.

עוד מדווח כתבנו על החלטה בצה"ל לטפל בחומרה בששת חיילי ההסדר שסירבו להשתתף היום במשימות חסימת הכבישים לרצועת עזה.
(ש)
