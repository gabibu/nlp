

מספר ההרוגים בפיגוע בקניון השרון בנתניה עלה היום לחמישה, לאחר שמת מפצעיו מאור ג'אן, חייל צה"ל בן 21 מנתניה, שאושפז במצב אנוש בבית החולים "רמב"ם" בחיפה.

בפיגוע נהרגו גם אנה ליפשיץ, בת 50 מנתניה, רחל בן אבו ונופר הורביץ, בנות 16 מתל אביב ויוליה וולטשין, בת 31 מנתניה. בבתי החולים מאושפזים 19 מנפגעי הפיגוע.

בין הנפגעים, שניים פצועים קשה עד מצב קשה מאוד, פצוע בינוני ו-15 פצועים במצב קל.

בבית החולים שניידר מאושפזת ילדה בת שלוש וחצי במצב קשה, אבל יציב.

צה"ל עצר הלילה שלושה מבוקשים מהג'יהאד האסלאמי, בשכם ובקבטייה. במהלך המעצר זיהה הכוח מבוקש מהפתח', שניסה להימלט מן המקום. הכוח ביצע נוהל מעצר חשוד, ומשלא עצר, ירה הכוח במחבל והרגו.

באבו דיס עצר כוח צה"ל ארבעה מבוקשים, ובחברון ובדהרייה נעצרו שניים.
