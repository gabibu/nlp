

הנהלת המסלול האקדמי של המכללה למינהל הודיעה היום על-כך שהיא חוזרת בה מהחלטתה מלפני שבועיים שבעקבותיה בוטל ההסכם הקיבוצי עם עובדי המסלול, כך נמסר מההסתדרות.

הנהלת המסלול האקדמי של המכללה למינהל הודיעה היום על-כך שהיא חוזרת בה מהחלטתה מלפני שבועיים שבעקבותיה בוטל ההסכם הקיבוצי עם עובדי המסלול. במכתב ששלח היום ד"ר אלי בן-אליעזר, מנכ"ל המסלול האקדמי של המכללה למינהל, ליורם אורנשטיין, ראש חטיבת המוסדות להשכלה גבוהה ומכללות בהסתדרות המעו"ף, הוא מציע "לתאם מיד מספר תאריכים למו"מ לתחילת תחילת השבוע הבא, בכדי שנוכל להתקדם במו"מ ללא דיחוי".

בהסתדרות מזכירים כי דירקטוריון הקים המסלול האקדמי של המכללה למינהל לפני כמה חודשים ועדה לבחינת ההסכם הקיבוצי, אך לפני כשבועיים הודיעה הנהלת המסלול על ביטול ההסכם ללא הודעה מוקדמת וללא מו"מ עם ההסתדרות והעובדים. ההסתדרות הגיבה בנחרצות והכריזה מיד על סכסוך עבודה. בשבועיים האחרונים הפעילו ליאון מורוזובסקי ויורם אורנשטיין לחצים כבדים על הנהלת המכללה לחזור בה מהחלטתה ולהיכנס למו"מ.

מורוזובסקי אמר היום כי "המקרה הזה מוכיח שוב את מה שאנחנו מקפידים לומר למעסיקים השכם וערב. רק ההידברות וההסכם הקיבוצי יכולים להסדיר את יחסי העבודה בצורה המיטבית. כל הסכסוך ועוגמת הנפש שנגרמו לעובדים ולציבור הסטודנטים היתה נחסכת אילו ההנהלה היתה פותחת מלכתחילה במו"מ עם ההסתדרות ולא נוקטת בצעדים חד-צדדים".
