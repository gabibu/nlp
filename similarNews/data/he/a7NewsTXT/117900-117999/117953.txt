

מאות כלי רכב שיושביהם מסרבים להזדהות יוצרים פקק ענק בכיסופים מזה כשלוש שעות. דובר מועצת חוף עזה אומר כי המשטרה מפנה מבוגרים ונוער מהכביש באלימות רבה. השוטרים מונעים מח"כ אריאל להגיע לביתו בכפר דרום.

מאות כלי רכב שיושביהם מסרבים להזדהות יוצרים פקק ענק בכיסופים מזה כשלוש שעות. אין יוצא לגוש ואין בא. הנהגים מסרבים להזדהות ולהציג תעודות במחסום, וזאת במטרה למחות על ההשפלה שנוקטת נגדם ממשלת ישראל שדורשת שישאו "כרטיסי מעבר". דובר מועצת חוף עזה אומר כי המשטרה מפנה מפעם לפעם מבוגרים ונוער מהכביש באלימות רבה ונראה שבכוונתה להימנע ממעצרים.

כמו כן נמסר כי כוחות פינוי שהיו מיועדים להגיע לגוש קטיף בעוד שבועיים יורדים כבר הלילה. נראה שהחל מבצע מתגלגל שמטרתו להתחיל כמה שיותר מהר בפינוי.

הצבא אינו מאפשר לח"כ אורי אריאל להיכנס לתוך גוש קטיף, מקום מגוריו. ח"כ אריאל התחיל לצעוד רגלית ממחסום כיסופים לכיוון ביתו בכפר דרום למרות התנגדות הצבא והמשטרה.

הצו שעליו חתמו ראש הממשלה ושר הבטחון, הסוגר את רצועת עזה בפני ישראלים מלבד תושבי המקום, מצריך את תושבי גוש קטיף להכנס עם כרטיסים אשר יונפקו להם ביומיים הקרובים, כהבטחת מזכיר הממשלה אילן כהן.

אבנר שמעוני יו"ר מועצת חבל עזה הודיע בתגובה כי תושבי גוש קטיף הם אזרחים ישראליים לכל דבר וכי הם לא יצטיידו בכרטיסי הכניסה לגוש.

בעוד תושבי חבל קטיף מביעים זעם על החלטת ראש הממשלה לסגור את רצועת עזה, מסביר השר לבטחון פנים כי המהלך, לטעמו, בוצע לטובת התושבים שכן בכך נמנעת כניסת גורמי ימין קיצוניים לרצועה.
