

ח"כ אורי אריאל החליט שלא למשוך את עתירתו לבג"צ בעניין ציר פילדלפי. וזאת למרות שראש הממשלה, אריאל שרון, החליט אתמול במפתיע להביא את ההסכם להכנסת כוחות מצרים לציר פילדלפי לאישור הכנסת.



ח"כ אורי אריאל (איחוד לאומי) החליט שלא למשוך את עתירתו לבג"צ בעניין ציר פילדלפי. וזאת למרות שראש הממשלה, אריאל שרון, החליט אתמול במפתיע להביא את ההסכם להכנסת כוחות מצרים לציר פילדלפי לאישור הכנסת.

ח"כ אריאל מבהיר כי הוא אינו מתכוון לבטל את העתירה לבג"ץ. "אין לי אמון בראש הממשלה, למרות הצהרותיו. יש לנו איתו ניסיון מר, גם בנושא ארץ ישראל הוא אמר דבר אחד לפני הבחירות , ועושה דבר אחר אחריהם. עד שלא נראה בעניינו לא נאמין".

ח"כ אריאל דורש להביא להכרעת הכנסת את נושא הצבת הכוחות המצריים בציר פילדלפי. אל אריאל הצטרפו החכי"ם יצחק לוי (ציונות דתית), ואריה אלדד (איחוד לאומי). בעתירה טענו השלושה כי יש בהחלטת ראש הממשלה להציב כוחות מג"ב מצריים בציר פילדלפי, משום שינוי מהותי מהסכם השלום בין ישראל למצרים.

ח"כ אריאל הגיש היום הצעת חוק המחייבת את הממשלה להביא לאישור הכנסת אמנות בינלאומיות. על פי ההצעה, יעוגן הנוהג שהיה קיים עד היום לפיו הביאה הממשלה אישור אמנות לכנסת (כמו בהסכמי שלום), לחוק מחייב. הדבר יאפשר מעורבות הכנסת בקבלת החלטות בעניינים בעלי משמעות בינ"ל. על הצעת החוק חתמו חכי"ם מכל סיעות הבית.
