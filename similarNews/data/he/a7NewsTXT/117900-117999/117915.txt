

מגדלי הפירות פנו לשר החקלאות בבקשה להכריז על תכנית חרום, שתעזור לחלץ את הענף ממשבר קשה, אליו נקלע בשל עודף יצור של פירות הקיץ.

מנכ"ל ארגון מגדלי הפירות בישראל, גיורא סלע, פנה לשר החקלאות, ישראל כ"ץ, בבקשה להחליט על ביצוע תוכנית חירום כדי לחלץ את ענף הפירות מהמשבר הקשה אליו נקלע בשל העודפים הגדולים. לדברי סלע, מזה שנתיים שמגדלי הפירות סובלים מהפסדים גדולים מאוד. הסיבות לכך רבות ובעיקרן עודף יצור של פירות הקיץ.

לדברי מנכ"ל ארגון מגדלי הפירות, המצב הקשה בענף מחייב טיפול ממשלתי משולב של משרדי החקלאות והאוצר הן לטווח הקצר והן לטווח הארוך. בטווח הקרוב נדרש סיוע ממשלתי בסכום של 17 מיליון שקל כדי למנוע התמוטטות כלכלית של מגדלים.

בנוסף מבקש סלע משר החקלאות לערוך תכנון מחדש של ענף הפירות הנשירים לטווח ארוך, גם אם הדבר כרוך בעקירת מטעים לטווח של שלוש שנים. בתום תקופה זו, לאחר שהביקוש יעלה בעקבות הגידול באוכלוסיה והעלייה הצפויה ברמת החיים, ניתן יהיה לנטוע בשטחים שיתפנו מטעים צעירים.

לדברי סלע, ללא טיפול ממשלתי יהפכו חקלאים רבים בקרוב לחסרי יכולת פרעון של החובות המצטברים בגין תשומות חקלאיות, מים, חומרי הדברה, אריזות, עובדים זרים, היטלי מועצת הצמחים, חשמל ועוד. קרב היום שבו מגדלי פירות לא יוכלו לשלם למקורות ולאגודות המים ואספקת המים למטעים תעצר. עקב המצב שנוצר ממליץ ארגון מגדלי הפירות לחקלאים שאינם מסוגלים לעמוד בכל התשלומים, לשלם לפי סדר העדיפויות על פי שיקול דעתם.

מנכ"ל ארגון מגדלי הפירות מבקש משר החקלאות לכנס ישיבה דחופה עם מנכ"ל משרד החקלאות, אגף התקציבים במשרד האוצר ואנשי המקצוע על מנת לנסות ולפתור את בעיית מגדלי הפירות לעונה זו.

