

צו הגנת הצרכן (סימון טובין), אושר אתמול בועדת הכלכלה. לפי צו זה יחויבו היצרנים לסמן את האזהרה מפני נזקי העישון, בהדפסה על החפיסה ולא על אריזת הצלופן.

ועדת הכלכלה, בראשות מ"מ ח"כ אילן לייבוביץ, אישרה אתמול תיקון לצו הגנת הצרכן (סימון טובין), הקובע כי סימון סגריות, הכולל אזהרות מכח חוק הגבלת הפרסומת למוצרי טבק לעישון, יעשה בהדפסה על גבי החפיסה או הקופסה.

מטרת הצו היא למנוע מצב בו נייר הצלופן השקוף, שעליו פרטי הסימון, ייזרק מיד לאחר פתיחת הקופסה. סימון מוצרי טבק אחרים, כמו סיגרים וטבק להרחה, יתאפשר באמצעות תווית שתוצמד היטב לחפיסה. הצו קובע כי התווית לא תוסתר ע"י סימון אחר ולא תפגע עם פתיחת הקופסה או החפיסה.
