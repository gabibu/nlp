

חיילים בני ישיבות גדוד חי"ר "רותם" מחטיבת גבעתי הודיעו שלא ישתתפו בסגירת גוש קטיף שתוביל לעקירת יהודים מביתם ולמסירת חלקי ארץ ישראל לערבים. הם נשפטו ונידונו ל-21 ימי מחבוש.

אתמול בבוקר (ד') התבקשו חיילים בני ישיבות גדוד חי"ר "רותם" מחטיבת גבעתי לסייע בסגירת הרצועה לתושבים מבחוץ. כמה מהחיילים הודיעו שלא ישתתפו בסגירה שתוביל לעקירת יהודים מביתם ולמסירת חלקי ארץ ישראל לערבים.

מדובר צה"ל נמסר, כי החמישה נשפטו בשעות הערב בפני סגן מפקד חטיבת גבעתי, סגן אלוף אלדד. תהליך השיפוט של החייל השישי נדחה למועד אחר. חמשת החיילים נשפטו ל-21 ימי מחבוש בגין סירוב פקודה.

במהלך תדריך לעיתונאים התייחס מפקד פיקוד הדרום, דן הראל, לאירוע, ואמר כי החיילים משתייכים לישיבת הסדר וסירבו להשתתף במשימתם. הוא ציין, כי צה"ל יטפל בחיילים כמו שטיפל בקודמיהם - והם יועמדו למשפט.

בצה"ל אמרו, כי ימשיכו לפעול בנחרצות נגד כל תופעה של קריאות פוליטיות וסרבנות של חיילים בסדיר או במילואים. "חייל צה"ל אינו רשאי לבחור את משימותיו, קשות ככל שיהיו", הדגישו.

בתוך כך צה"ל הודיע לחיילי גולני כי לאור המצב יבוטל מסע הכומתה שלהם, כולל סיומו שהיה צריך להתקיים מחר בבוקר בצומת גולני.
