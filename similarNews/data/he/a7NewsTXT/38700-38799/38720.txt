

שוטר ממשטרת קצרין חילץ ילד מדירה שעלתה באש. אביו של הילד נמצא בשירות מילואים ואמו שהתה אותה עת בעבודתה. הדירה נשרפה כליל. המשטרה ומכבי האש פתחו בחקירת נסיבות האירוע.

מפרטי המקרה עולה כי הילד התקשר לסבתו המתגוררת בשכונה סמוכה וסיפר לה כי הבית עולה באש. הסבתא פנתה בבהילות לשכנה, שוטר משטרת קצרין דוד לוי, השוהה בחופשה בביתו וביקשה את עזרתו.

לוי לקח עמו את הקשישה במכוניתו ויחד נסעו למקום מגוריו של הילד. הקשישה הצביעה לעבר הקומה הרביעית בבנין דירות שעשן רב עלה ממנה. ללא היסוס טיפס לוי לקומה הרביעית, פרץ את הדלת וראה את הילד יושב חסר אונים במרכז הדירה שהיתה אפופה בלהבות.

לוי נכנס לדירה הבוערת אחז בילד בשתי ידיו וחילץ אותו מתוך הלהבות ללא כל פגע. הילד נפל לזרועותיה של סבתו ופרץ בבכי.

מכבי אש שהוזעקו למקום ניסו לכבות את האש, אולם הדירה נשרפה כליל על כל תכולתה. חוקר שריפות מטעם מכבי האש פתח בחקירת נסיבות האירוע. מפקד משטרת קצרין רב פקד רמי נוימרק שיבח את עוז רוחו של דוד לוי שהציל את חייו של הילד.
