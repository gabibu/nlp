

ארה"ב פנתה לסוריה בדרישה לסגור את משרדי הג'יהאד האיסלמי בדמשק. כך מסר שגריר ארה"ב בישראל דן קרצר לשר החוץ בנימין נתניהו. זאת בעקבות הפיגוע בחברון ביום שישי, שביצעו שלושה מאנשי הג'יהאד האיסלמי, פיגוע שנהרגו בו 12 אנשים מכוחות הביטחון.

שר החוץ נתניהו הביע הערכה לדרישה האמריקאית ואמר כי כך יש להאבק בטרור.

דרישה זו, מדווח אתר NFC, העלתה ארה"ב כבר בדצמבר 2001, כאשר עוזר מזכיר המדינה ויליאם ברנס, ביקר בדמשק ודרש כי סוריה תפסיק את פעילות ארגוני הטרור הפועלים בתחומה. לאחר שבועיים הודיעה סוריה כי תבדוק דרכים לסגירת משרדיהם של ארגוני הטרור והפסקת פעילויותיהם.
נשיא מצרים חוסני מובארק הגיע אמש לדמשק. בפגישה עם עמיתו הסורי בשאר אסד הובא הנושא לדיון.

מובארק ואסד דנו במאורעות הדמים האחרונים בישראל וברש"פ ובניסיונות להביא ל"הסכם" בין הפתח' לחמאס על הפסקת פיגועים. על-פי מקורות ערביים, מובארק ביקש מאסד להפעיל את השפעתו על ראשי ארגוני הטרור הפועלים משטח סוריה, בהם מזכ"ל הג'יהאד האיסלמי רמדאן שאלח, כדי שתושג רגיעה.
