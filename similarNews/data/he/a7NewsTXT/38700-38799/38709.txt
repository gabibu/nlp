

לאחר שבסוף השבוע האחרון המליצה המשטרה, עם תום חקירתה, להעמיד לדין את הפרופסור יהודה היס, מנהל המכון לרפואה משפטית, הגיש חבר הכנסת אילן גילאון (מר"צ) לשר הבריאות ניסים דהאן שאילתה ובה תבע את השעייתו של היס מתפקידו.

בשיחה עם כתב ערוץ 7 אמר ח"כ גילאון כי עד היום טרם התקבלה כל תשובה מטעמו של שר הבריאות. מלשכת השר נמסר לערוץ 7 כי, כמתבקש בחוק, עד שלא תוגש הוראה למשרד הבריאות מפרקליטות המדינה להשעות את היס, אין בכוחו של השר דהאן לכנס וועדת משמעת במגמה לעשות כן.

ח"כ גילאון הוסיף ואמר בשיחתו עם כתב ערוץ 7 כי אינו מצליח להבין את הסיבה לחוסר התגובה מטעמו של שר הבריאות. "יש פתולוגיה פוליטית", אמר גילאון. "אין לי מושג ירוק איך אדם כמו פרופסור היס, שכל הממצאים קובעים שהוא עובר על חוק הפתולוגיה עדיין נמצא בתפקידו. להערכתי הפרועה, היס מחזיק כנראה במידע שלא רוצים שיצא החוצה".

"אני יכול לזעוק ויכול להרים את ידי בהצבעות עד שהיא תכחיל, אבל אף אחד לא מקשיב", אמר גילאון. "אפשר לחוקק הרבה חוקים, אבל אי אפשר לחוקק חוק שיחייב להיות בני אדם".

כאן המקום להזכיר כי המלצת המשטרה להעמיד את פרופסור היס לדין נולדה בעקבות חקירה שנמשכה כשנתיים. ראשיתה של החקירה בתחקירו של העיתונאי רונן ברגמן ב"ידיעות אחרונות" שבו נחשפה מסכת של אי סדרים חמורים בניהול המכון באבו כביר, שבראשם חשד כבד לסחר באיברי נפטרים. ע"פ התחקיר נמכרו האיברים למטרות מחקר והוראה בתמורה לקבלת כספים או קידום מדעי של פרופ' היס עצמו. כל זאת ללא ידיעת משפחות הנפטרים.

בעקבות תחקירו של ברגמן הוקמה ועדת חקירה בראשות השופט סגלסון. בין ממצאי הוועדה עלה חשד נוסף, גם לניסיונות טיוח ועדויות שקר מטעמו של היס. כמו כן, מצאה הוועדה ממצאים הקושרים את פרופ' היס להיעלמות חלקי אברים של חללי צה"ל.

פרופ' היס ממשיך לכהן כמנהל המכון הפתולוגי באבו כביר, אחד המוסדות רגישים ביותר במדינה, למרות הנתונים הקשים שעלו מוועדת החקירה ומתחקירי העיתונות, ועל אף דרישות אישי ציבור ומשפחות הנפטרים שמגופותיהן, על פי החשד, נגנבו האיברים, להשעותו.
