

הרפורמה בתחבורה הציבורית נמשכת. משרד התחבורה יפרסם בתוך מספר שבועות מכרזים נוספים להפעלת קווי תחבורה ציבורית, המופעלים כיום על ידי קואופרטיב "אגד".

מדובר בכ-110 קווים עירוניים ובינעירוניים בעפולה, עמק בית שאן, אשקלון, באר שבע והסביבה. קווים אלה המופעלים כיום על ידי אגד, מהווים כ-5% מנפח הפעילות של הקואופרטיב בתחבורה הציבורית.

מנכ"ל משרד התחבורה, סלמן בן ציון, מסר כי הרפורמה בתחבורה הציבורית הביאה עד כה להוזלות תעריפים בקווים שהוצאו לתחרות, בשעור של עד 50% ולשיפור השרות לציבור. שיפור זה התבטא בין השאר, בהגדלת התדירויות של קווי האוטובוסים ובהפעלתם של אוטובוסים חדישים, בקווים שהוצאו לתחרות.
