

שר החוץ בנימין נתניהו מבטיח בראיון בלעדי לערוץ 7 כי אם ייבחר לראשות הממשלה: "לא אפנה ישובים וגם לא אקים מדינה פלשתינית". לעומת זאת מדגיש נתניהו כי אם שרון ייבחר לראשות הממשלה הוא יקים מדינה פלשתינית על קוי 67 , וערפאת, אותו שרון מסרב לגרש, יעמוד בראשה.

מדינה פלשתינית שבהקמתה תומך ראש הממשלה שרון, אומר נתניהו, תהווה סכנה קיומית עבור מדינת ישראל. מי שמקוה כי מדינה כזו תפחית את הטרור טועה הוא מוסיף, משום שהיא תהפוך ל"מבצר טרור ריבוני בלב הארץ".

נתניהו אומר כי אין לחשוש מפני תוצאות גירושו של ערפאת משום ש"ברגע שערפאת יסולק כוחו ידעך מיד כי כולם יבינו שהוא לא חוזר". עוד מוסיף נתניהו כי דעת הקהל האמריקנית, הקובעת בסופו של דבר כיצד יפעל הנשיא בוש, תומכת בגירושו של ערפאת.

נתניהו מציין כי בתקופת כהונתו כראש ממשלה הטרור דעך משום שערפאת היה מאויים. הוא ידע אומר נתניהו כי אם הטרור יימשך הוא יגורש.
