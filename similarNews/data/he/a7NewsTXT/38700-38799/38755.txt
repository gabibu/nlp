

אסתר גאליה הי"ד, בת 49, נרצחה אמש בפיגוע ירי שאירע בצומת רימונים, צפונית-מזרחית לרמאללה. היא הובאה למוחות בצהריים ביישוב כוכב השחר, אסתר גאליה, ממקימי כוכב השחר, הותירה אחריה שבעה ילדים ובעל.

מחבל בודד הסתתר אחרי מחסום בצד הדרך וארב למכוניות חולפות. כשעברה שם אסתר גאליה במכוניתה הוא פתח לעברה באש ופגע בה. בדופן השמאלי של המכונית נמצאו פגיעות ממספר קליעים. אסתר נפצעה פצעים אנושים. אחד מתושבי האזור שעבר במקום ראה את המכונית שהתדרדרה לצד הדרך. "חשבנו שמדובר בתאונה. חזרנו כמה עשרות מטרים אחורה וראינו את הנהגת ירויה. במשך כ-10 דקות ביצענו בה החייאה עד שהגיע צוות של מד"א שהמשיך את הטיפול". צוות מד"א הבהילו את אסתר לבית החולים הדסה עין כרם בירושלים. שם למרות המאמצים של הרופאים, נפטרה אסתר מפצעיה על שולחן הניתוחים.

בתוך כך נמשכת פעילות חיילינו ברחבי יש"ע.

כוחות צה"ל עצרו הלילה בשכם את איסמעיל עבד-מוחמד איסטיפיה, מחבל פתח' שהתכוון לבצע פיגוע תופת. בכפר ציידה, צפונית לטול כרם, עצר צה"ל את ראש התנזים בכפר חוסני חסאן חאמד. ברחבי יהודה ושומרון נעצרו הלילה 15 חשודים בטרור.

מפקד אוגדת עזה תא"ל ישראל זיו אמר הבוקר כי הביטחון המסכל בעזה הפך בשנתיים וחצי האחרונות לארגון טרור היוזם ותומך בפיגועים ובפעולות טרור. זיו אמר את הדברים בתדריך לאחר פשיטת צה"ל על מפקדת הביטחון המסכל בעזה. המפקדה נהרסה. מצה"ל נמסר כי במפקדה היו מכינים פצצות מרגמה, מטעני חבלה ורובי רימונים נגד טנקים. אמצעי הלחימה חולקו לפעילי טרור של הפתח, החמאס והג'יהאד האיסלמי.

"ידיעות על היותו של הארגון מעורב בטרור היו לאורך הדרך, אבל מעצרים שבוצעו לאחרונה החתימו את הידיעות בעובדות מוצקות. במקום לסכל טרור הוא יוזם ומייצר טרור. הארגון עסק בכך בשנתיים האחרונות תוך שהוא מייצר אמל"ח ומפיצם ואף משתתף בפיגועים יחד עם הפתח, החמאס והג'יהאד האיסלמי", אמר זיו. לדבריו במבצע נתפס גם חומר מודיעיני רב נגד צה"ל ונגד המתיישבים.

שר הביטחון שאול מופז אומר כי פשיטת צה"ל על מתחם המנגנון המסכל בעזה שבה והוכיחה את הקשר ההדוק בין מנגנוני הביטחון של הרש"פ לבין ארגוני הטרור ובהם החמאס והג'יהד האיסלאמי.

גורמי ביטחון מבהירים כי הפשיטה על מתחם של מפקדת הביטחון המסכל בעזה באה לאחר מידע מפיו של יוסוף מקדד, קצין בביטחון המסכל, שנעצר בשבוע שעבר. הוא סיפר בחקירתו כי אנשי הביטחון המסכל פיקחו על רשת מסועפת של בתי מלאכה ברצועה שייצרו אלפי פצצות מרגמה וטילים נגד טנקים. הביטחון המסכל חילק את התחמושת לחמאס ולג'יהאד האיסלמי. על הייצור פיקח טלאל מוחסין, בכפוף לראש מנגנון הביטחון המסכל ראשיד אבו שבאכ. בהוראת מפקדיו ירו מוחסין ועוד אנשי חמאס פצצות מרגמה על יישובים ישראליים.
