

שגריר ארה"ב בישראל דן קרצר עידכן את ראש הממשלה אריאל שרון במסר, שהעבירה ארה"ב לסוריה לסגור את משרדי הג'יהאד האיסלאמי בדמשק.

כתב עתי"ם מוסר, כי המסר הועבר באמצעות השגריר האמריקני בדמשק והצעד הזה נעשה בהנחייה ישירה של הבית הלבן ומשרד החוץ האמריקני.

מקורות מדיניים אמרו לכתב עתי"ם, כי הדרישה באה בעקבות מעורבותו של הג'יהאד האיסלאמי בפיגוע בחברון, אך היא תואמת את המדיניות האמריקנית, לפיה סוריה חייבת לפעול נגד ארגוני הטרור הפועלים מתחומה.

כתב עתי"ם מוסר, כי השגריר קרצר עידכן את ראש הממשלה אריאל שרון ושר החוץ בנימין נתניהו על הצעד שנקטה ארה"ב. הוא סיפר, כי הסורים טענו בתגובה לדרישה האמריקנית, שאין להאשים את מי שמתנגד לטרור, אלא את הכיבוש הישראלי. הסורים טענו, כי לא מדובר במשרדים של ארגוני טרור, אלא במשרדי הסברה. הם דרשו, שארה"ב תעביר לידיהם הוכחות, כי אכן מדובר במשרדים של ארגוני טרור. "אם יש לכם הוכחות לכך, תעבירו אותם אלינו", אמרו הסורים.
