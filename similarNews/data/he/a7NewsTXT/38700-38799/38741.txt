

שר החוץ בנימין נתניהו מבטיח בראיון בלעדי לערוץ 7 כי אם ייבחר לראשות הממשלה: "לא אפנה ישובים וגם לא אקים מדינה פלשתינית". לעומת זאת מדגיש נתניהו כי אם שרון ייבחר לראשות הממשלה הוא יקים מדינה פלשתינית על קוי 67 וערפאת, אותו שרון מסרב לגרש, יעמוד בראשה.

רה"מ מציין נתניהו אינו מתחשב בעמדות תנועתו המתנגדת במפורש להקמת מדינה פלשתינית ובענין זה שרון "מביא את עמדותיו של שמעון פרס".

נתניהו תבע בישיבת הממשלה שנערכה בצל הפיגוע בחברון לסלק את ערפאת. לדבריו בניגוד לדברי רה"מ שרון בדבר התנגדותם של גורמי בטחון לצעד זה, הדעות במערכת הבטחון חלוקות. מה שברור מציין נתניהו שהעימות הפך להיות מזויין רק לאחר שערפאת הובא לארץ.

"ברגע שערפאת יסולק כוחו ידעך מיד כי כולם יבינו שהוא לא חוזר", מוסיף נתניהו.

נתניהו אומר כי הוא מתקשה להסביר בארה"ב מדוע אין מסלקים את ערפאת בעיקר כאשר ישראל חוזרת וטוענת כי הוא מחולל את הטרור. מי שקובע את המדיניות בארה"ב היא דעת הקהל וכיון ש"מניותיו של ערפאת הן בגובה אפס", אומר נתניהו, הרי שדעת הקהל האמריקנית תומכת בגירושו של ערפאת.
השדר היוצא מהממשלה כי ערפאת לא יגורש ולמעשה מבטיח לו חסינות, מנוגד להגיון אומר נתניהו.

נתניהו מציין כי יש לשקול יצירת רצף טריטוריאלי בין קרית ארבע לחברון, אך יחד עם זאת הוא מוסיף כי בתקופה בה כיהן כראש ממשלה וככזה ירש את "ההסכם הרע הזה שאושר על ידי הכנסת",כלשונו, היה שקט מוחלט בחברון.
לא ירו ולא היו פיגועים, מציין נתניהו משום שההרתעה היתה אותו איום על ערפאת כי אם הטרור יימשך הוא יגורש.
"אותה הרתעה חוסלה אחרי הקדנציה שלי על ידי גורמים שונים ובין היתר על ידי יציאתו הבהולה של צה"ל מלבנון", אומר נתניהו.

לדבריו היום יש לעבור מהתשה להכרעה כדי לשקם את ההרתעה. כמו כן יש לתפוס את כל השטח ולא להכנס ולצאת לסירוגין. "יש לחסל את הטרור, מוסיף נתניהו ואחר כך "אני תומך בהקמת חייץ קרקעי ובמקומות מסויימים אף בהקמת גדר אך לא על קוי 67 ובטח שלא על חשבון הישובים שלנו".

נתניהו מוסיף כי בתמיכתו בהקמת מדינה פלשתינית רה"מ אינו מבין מהו ההבדל בין הישות הפלשתינית הנוכחית לבין מדינה בעלת סמכויות ריבוניות וצבאיות. מדינה כזו יכולה להוות איום חמור על עצם קיומנו מזהיר נתניהו, ומוסיף כי מי שמקוה כי מדינה כזו תפחית את הטרור טועה משום שקיומה של מדינה פלשתינית יחזק את הטרור והיא תהפוך ל"מבצר טרור ריבוני בלב הארץ".

נתניהו מבהיר כי משמעות "מדינה" שכזו היא שבכל פעם שיהיה צורך לחצות את גבולה יהיה הדבר כרוך בחציית גבול בינלאומי, על המשתמע מכך ביחס לבריתות צבאיות, התחייבויות אחרים אליה ויכולתה להביא נשק.
