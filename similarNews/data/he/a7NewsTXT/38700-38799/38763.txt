

רשת אל-קאעידה, שביצעה את הפיגוע ב-12 באוקטובר בבאלי, מתכננת פיגועים נגד בתי ספר בינלאומיים בג'קרטה. כך דיווח אמש העיתון "ניו יורק טיימס". העיתון ציטט פקידים מערביים ואינדונזים.

"התכנית לתקוף סטודנטים מערביים בבתי הספר נחשפה בימים האחרונים, ופקידים ציינו כי בתי הספר יישארו סגורים לפחות עד יום רביעי", ציין העיתון באתר האינטרנט שלו.

הפקידים סירבו לומר כיצד נודע להם על הקשר, אולם ידוע להם כי מאז הפיגוע בבאלי הרחיבו ארה"ב ואוסטרליה את איסוף החומר המודיעיני באינדונזיה.

בהתבסס על מידע ממקורות מודיעיניים במערב, אמרו דיפלומטים כי הפיגוע המתוכנן נועד לפגוע בעיקר בבית הספר הבינלאומי של ג'קרטה, שלומדים בו 2,500 סטודנטים, כשליש מהם אמריקנים.

עוד כתב העיתון כי על פי דיפלומטים גם בתי ספר אוסטרליים ובריטיים ייסגרו והם יישארו סגורים עד שמשטרת אינדונזיה תספק את האבטחה ההולמת.

על פי הסברה הקושרים משתייכים לתא באל-קאעידה שביצע פעולות טרור באינדונזיה, ושכמעט והצליח להוציא לפועל תכניות לפיצוצים בדצמבר שעבר בשגרירויות של ארה"ב, של אוסטרליה, של בריטניה ושל ישראל, בסינגפור.

שלטונות סינגפור סיכלו את הפיגועים, אך חוקרים הגיעו למסקנה שמתכנני הפיגועים האלה העבירו את משאביהם ומאמציהם לבאלי.
