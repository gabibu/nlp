

הפריימריס לראשות העבודה, בין יו"ר המפלגה ח"כ בנימין בן אליעזר לראש העיר חיפה עמרם מצנע ולח"כ חיים רמון, יתקיימו היום ב-237 אתרי הצבעה. כ-110 אלף בעלי זכות הצבעה יהיו רשאים לבחור את יו"ר העבודה ומועמדה לראשות הממשלה בפעם השלישית בתוך 14 חודשים. המועמד שייבחר יוביל את העבודה בבחירות הכלליות שייתקיימו ב-28 בינואר 2003, ואם לא ייבחר לראש ממשלה תתקיים עוד התמודדות, בתוך כשנה.

שלושת המועמדים קיימו אתמול כינוסים ומפגשים ותדרכו את ראשי המטות שלהם. מצנע, המועמד המוביל על פי הסקרים, קיים ישיבת מטה בחיפה. בישיבה הביעו את חששם כמה מהמשתתפים ואמרו כי חרף הסקרים, המעניקים למצנע רוב, יכולת הארגון המוכחת של בן אליעזר תצמצם מאוד את הפער .

אתר גלובאנדמייל הקנדי מייחד את מאמרו לעמרם מצנע ומדווח כי מצנע מוביל על פני בנימין בן אליעזר ב 17%. מצנע, "יקיר תנועת השלום" הישראלית, מציע לתת לפלשתינים הזדמנות נוספת ואחרונה לבוא ולנהל עם ישראל מו"מ על הסדר קבע, מדווח האתר. אם תכשלנה השיחות, יבנה מצנע את גדר ההפרדה סביב "השטחים הפלשתיניים", יסיג את כוחות צה"ל נסיגה חד צדדית ו"ינטוש את היהודים בהתנחלויות".

"אנו נתחנן בפני הפלשתינים לשוחח עמנו" אמר מצנע בכנס בחולון "נסתכל להם בעיניים וננסה לדבר. אבל אם לא יסכימו," ממשיך מצנע, "נפרד!"

על מצבו של בנימין בן אליעזר, המתמודד אף הוא על הנהגת העבודה, אומר השר לאיכות הסביבה צחי הנגבי לערוץ 7 כי במהלך ניסיונותיו להציל את מסע הבחירות הנואש והגווע שלו הוא יזם פעולות שתחילתן במאבק פיקטיבי במאחזים, המשכן ב"עימות הבכייני", כלשונו, בינו לבין השר איתם בהרפתקה שהייתה בתכנית המדינית נטולת הפרטנר "יהודה תחילה" וסיומן בפרישה ללא נימוק מהממשלה. כל זאת בעוד הסקרים, אומר הנגבי, מנבאים כי שר הביטחון לשעבר בפני תבוסה והמפלגה עתידה להדיחו.

בעבודה סבורים כי שיעורי הצבעה נמוכים יפעלו לטובת בן אליעזר, בגלל מכונת הארגון. אנשי בן אליעזר טענו כי הנתונים שבידם, נתוני "השטח", אינם מתיישבים עם סקרי דעת הקהל, וכי בכל בדיקה שהם עושים אצל הפעילים,אצל ראשי הערים ואצל העסקנים שהולכים עם בן אליעזר שנים רבות, בן אליעזר מנצח ניצחון של ממש.

במחנה ח"כ חיים רמון הבהירו כי חרף מצבו העגום בסקרים, מדי יום הוא שלם יותר ויותר עם החלטתו להתמודד עד הסוף.
