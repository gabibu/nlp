

קיבוץ האון, ליד הכינרת, מתפרק והופך לישוב קהילתי. הסיבה לפירוק היא המשבר הכלכלי הקשה הפוקד את הקיבוץ בן ה 53. בקיבוץ נותרו 40 משפחות בלבד, הצעירים עוזבים, אמצעי הייצור דלים והחובות מאמירים מחודש לחודש. על פי התכנית המוצעת ישונה ייעוד הקרקע בקיבוץ ותושבים שיהיו מעוניינים בכך, ירכשו שטח, ויוכלו להקים עליו את ביתם.

ועדת השרים לענייני הגליל בראשות רה"מ שרון אישרה לפני ימים אחדים את הליך הפירוק של הקיבוץ.
לפני מספר חודשים קיימו חברי הקיבוץ אסיפת חברים, במהלכה החליטו כ-80% מהחברים על שינוי באופיו של הקיבוץ ועל הפיכתו לישוב קהילתי.

"הגענו לסוף הדרך במתכונת הנוכחית של הקיבוץ. זה עצוב מאוד אבל המציאות הנוכחית היא המכתיבה לנו את העתיד. לנו, כחברי קיבוץ, חשוב שהחברים לא ייפגעו ושיתאפשר להם להמשיך ולחיות בכבוד במתכונת של אגודה שיתופית של יישוב חקלאי, או בצורה אחרת שכל חבר יוכל לחיות בה בבית משלו, יקבל פנסיה אישית ואמצעי קיום הוגנים. כך הצעירים יוכלו להמשיך לעסוק בענף זה או אחר לפרנסתם. אנחנו לא רוצים להתעשר, אלא שזכויותינו לחיות בכבוד יישמרו", אמר בצלאל בן יצחק, מרכז משק האון, המבקש להיות חלוץ במהפך ההתיישבותי הנוכחי.

חברי הקיבוץ יוכלו להישאר בבתיהם או בשטח קרקע חלופי, ןיוכלו להקים עליו את ביתם. המהלך יתבצע תוך בדיקת כל אמצעי הייצור והנכסים של הקיבוץ, בהתחשב בזכויות החברים, כך שתשמר להם זכות הפנסיה.

על פי לוח הזמנים שנקבע בישיבת הממשלה יתקבלו במרס 2003 כל ההחלטות במשרדי הממשלה, ואז חברי הקיבוץ יצטרכו להחליט סופית לגבי התכנית. רק אז יצא הפרויקט לשלב ביצוע.

קיבוץ האון הוקם בשנת 1949 על חופה המזרחי של הכינרת.
