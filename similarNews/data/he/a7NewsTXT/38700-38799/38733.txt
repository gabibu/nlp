

בכנסת החלה היום התרוצצות, בעקבות דרישתו של יו"ר ועדת הכספים, ח"כ יעקב ליצמן, להקדים את אישור תקציב 2003 וחוק ההסדרים לפני שבוע החנוכה, שמתחיל בשבת של ה-30 בנובמבר.
בקרב המפלגות אין הסכמה על מועד אחד, בגלל אילוצי לוח הזמנים הצפוף של הבחירות הפנימיות.

אתר גלובס מדווח כי שר האוצר, סילבן שלום, ביקש שהתקציב יאושר ב-4 בדצמבר. אך ליצמן הודיע, כי בשבוע החנוכה הוא עובד רק חצי יום, והציע להקדים את ההצבעות לשבוע שלפני החנוכה, או לחילופין, לשבוע שלאחר מכן.

אבל, קשה למצוא מועד מתאים לכל מפלגה.

מרכז המפד"ל, שבוחר את מועמדיו לכנסת בשבוע הבא, ביקש שלא לקיים ביום זה את ההצבעות שליצמן מתכנן על חוק ההסדרים. הליכוד בוחר את יו"ר המפלגה ביום ה' הבא, ולא יסכים שההצבעות במליאה יתקיימו לפני כן. גם בעבודה לא מוכנים לקיים את ההצבעות לפני חנוכה, בגלל בחירת מועמדי המפלגה לכנסת ב-3 בדצמבר, כשבחירת מועמדי הליכוד נקבעה ל-8 בדצמבר.

עם זאת, דחיית מועד ההצבעה למחצית דצמבר נראית בעייתית באוצר, מחשש שרוב חברי הכנסת יהיו עסוקים במערכת הבחירות, ומעטים יתפנו להשתתף בהצבעות. כך ייווצרו "מארבים פרלמנטריים", שעלולים להכשיל חוקים שנויים במחלוקת בחוק ההסדרים, או לטרפד את התקציב.

ליצמן, שכבר החליט לקיים את ההצבעות על חוק ההסדרים בראשית השבוע הבא, ביקש היום ממזכיר הכנסת, אריה האן, לתאם עם ראש הממשלה, אריאל שרון ועם שר האוצר סילבן שלום את מועדי ההצבעות במליאה, בהתחשב בכל הדרישות והאילוצים.


