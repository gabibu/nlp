

תושבת כוכב-השחר, אסתר גאליה, בת 49 ואם לשבעה ילדים נרצחה הערב, בפיגוע ירי שאירע בצומת רימונים צפונית-מזרחית לרמאללה. הלוויתה תערך מחר בשעה 12:00 בצהרים בכוכב השחר.

מחבל בודד, שארב אחרי מחסום בצד הדרך למכוניות חולפות, פתח לעברה באש, פגע בה. בדופן השמאלי של המכונית נמצאו פגיעות ממספר קליעים. היא נפצעה באורח אנוש ובבית החולים מתה מפצעיה.

כוחות צה"ל עצרו הלילה בשכם את איסמעיל עבד-מוחמד איסטיפיה, פעיל פתח שהתכוון לבצע פיגוע תופת. בכפר ציידה צפונית לטול כרם עצר צה"ל את ראש התנזים בכפר חוסני חסאן חאמד. ברחבי יהודה ושומרון נעצרו הלילה 15 פלסטינים נוספים החשודים בפעילות טרור. צה"ל הסיר הבוקר את העוצר מקלקיליה רמאללה וג'נין.

אתמול הרס צה"ל שישה בתים בשומרון והמשיך בהפצצת מחרטות ברצועה עזה . צה"ל פוצץ את ביתו של ראש הג'האד האיסלאמי בחברון, בתגובה לפיגוע שאירע בליל שבת בחברון. גם ביתו של מפקד חוליית התנזים החשודה בפיגועי ירי בצומת זיף, נהרס.

בבלאטה הרסו כוחות צה"ל שלושה בתים, שבהם גרו מבצעי פיגועי-תופת בכפר סבא, בתחנה המרכזית הישנה בתל אביב וביישוב ברכה. שניים מהבתים שייכים למשפחתו של מוחמד סוואלחה, שתיכנן פיגועים, והשלישי הוא בית משפחתו של מוחמד עטאללה, מבצע הפיגוע בתל אביב.

צה"ל החל אמש בפעולה בעזה, מסוקי חיל האוויר ירו טילים על המתקן שנמצא בשכונת תל אל-האווה, בדרום העיר, סמוך לנצרים. כ-30 טנקים ומשוריינים אחרים נכנסו מאוחר יותר למתחם, תחת חילופי אש. מעזה נמסר כי חמישה פלסטינים נפצעו באירוע: שני קציני משטרה, צלם של סוכנות הידיעות רויטרס ושני אזרחים.

מפקד הביטחון הלאומי בעזה, עבדל ראזק אל מג'איידה, מסר כי כוחות צה"ל חסמו דרכים וניתקו קווי טלפון. בד בבד הרסו דחפורים את ביתו של קצין הביטחון המסכל יוסוף מקדד השוכן בקרבת מקום. מקדד נעצר לפני כמה ימים בחשד למעורבות בייצור רקטות ופצצות מרגמה.

מצה"ל נמסר כי במפקדה שהותקפה הוכנו פצצות מרגמה, מטעני חבלה ורובי רימונים נגד טנקים. אמצעי הלחימה חולקו לפעילי טרור של הפתח, החמאס והג'יהאד האיסלאמי.
צה"ל פוצץ פיצוץ מבוקר את אמצעי הלחימה, החרים מסמכי מודיעין ועזב את המקום לאחר כארבע שעות.
