

בשב"כ מעריכים כי ניסיון חטיפת מטוס אל-על לפני יומיים נעשה ממניע חבלני.

מהתחקירים עולה כי תאופיק פוקארה ניסה לבצע את התקיפה לקראת נחיתת המטוס. כשנתפס הוא אמר: "היום הוא יום מותי ואני עושה זאת מאחר והרגו את אחי". בחקירתו בטורקיה אמר כי בכוונתו היה לבצע פיגוע כדוגמת הפיגוע בתאומים.

ממצאים לא סופיים של התחקירים שבוצעו עד כה מעלים כי פוקארה עורר את חשדם של עובדי הביטחון כבר בשדה התעופה, אך בתום תהליך הבדיקה הוא הורשה לעלות על הטיסה.

במהלך הטיסה ניסה פוקארה להיכנס שוב ושוב למחלקת עסקים, למרות הערות חוזרות ונשנות של צוות הטיסה. לקראת נחיתת המטוס נתבקשו כל הנוסעים לשבת במקומותיהם ולחגור את חגורות הביטחון, ואז ניסה פוקארה לבצע את התקיפה.

התחקיר העלה כי המאבטחים שהיו במטוס וצוות המטוס סיכלו בפעולתם את כוונתו של פוקארה ומנעו פגיעה בחיי הנוסעים, בחיי הצוות, וייתכן שמנעו גם פגיעה באחרים.

גורמי הביטחון ציינו את הדמיון הרב בין הפיגוע ב-11 בספטמבר בארה"ב לבין מאפייני האירוע הזה במתווה הפעולה. כזכור, בפיגועי ה-11 בספטמבר נעשה שימוש במטוס כדי לבצע פיגוע רב נפגעים.
פוקארה עדיין נחקר במשרדי החקירה למלחמה בטרור באיסטנבול, ושלטונות ישראל טרם ביקשו מתורכיה את הסגרתו. גורמי חקירה מישראל וכן נציג המשטרה של ישראל בטורקיה נמצאים בקשר שוטף עם החוקרים הטורקים ומתעדכנים באמצעותם.

עם זאת קרוביו של פוקארה מנסים לטעון כי פוקרה לא התכוון לחטוף את המטוס או לבצע פיגוע. לדבריהם, דיילת המטוס ביקשה מפוקארה לשבת לקראת הנחיתה והוא הדף אותה מעליו. הדבר עורר את תשומת לבם של המאבטחים והם התנפלו עליו כדי לרתקו לרצפת המטוס. כאשר המאבטחים השתלטו עליו התגלה בכליו אולר שאורך להבו ארבעה סנטימטרים, דברי משפחתו של פוקארה.
אנשי השב"כ הגיעו לבית הוריו של פוקארה והחרימו את המחשב האישי שלו בתקווה לגלות פרטים ברורים יותר באשר למניעיו האמיתיים של האיש.
