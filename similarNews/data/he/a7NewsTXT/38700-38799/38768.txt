

אזרח אוסטרלי ממוצא בריטי נעצר במערב אוסטרליה בחשד שתכנן לבצע פיגועים בשגרירות ובקונסוליה של ישראל באוסטרליה.

העצור הוא ג'ק רוץ', אזרח אוסטרלי ממוצא בריטי, שהתאסלם. מדובר באוסטרלי הראשון שנעצר באשמת טרור מאז הפיגוע בבאלי בחודש שעבר. עורך-דינו של רוץ' אמר בריאיון לתקשורת האוסטרלית כי מרשו מואשם בתכנון לפוצץ את שגרירות ישראל בקנברה ואת הקונסוליה הישראלית בסידני.

מראיון שקיים רוץ' זמן קצר בטרם מעצרו לעיתון אוסטרלי עולה כי האיש קיים קשר עם אנשי ארגון אל-קעידה, איתם התאמן במגע עם חומרי חבלה ונפץ.

מעצרו של רוץ' בעיר פרת' שבמערב אוסטליה התאפשר לאחר פעילות משטרתית נרחבת שהחלה בעקבות הפיגוע בבאלי. פעילות זו התמקדה בסריקות שנערכו בבתי מוסלמים אנדונזים במקום. רוץ' נשוי לאישה מוסלמית אינדונזית.
