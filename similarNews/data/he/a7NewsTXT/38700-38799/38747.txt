

110,600 מתפקדים יילכו מחר להצביע בבחירות המקדימות לראשות מפלגת העבודה, מי ינהיג את המפלגה בבחירות הקרובות? עמרם מצנע, בנימין בן אליעזר או חיים רמון.
ההערכה היא, שעמרם מצנע ייבחר לראשות המפלגה רוב גדול.

יחד עם זאת, חושש מצנע משאננות בקרב אוהדיו, שיתכן כי הם סבורים שהנצחון מונח בכיסו. החשש הוא, כי תומכי מצנע לא יגיעו לקלפי, וישאירו חלק מהשטח לפעילים של בנימין בן אליעזר, המרושתים והמאורגנים היטב בכל רחבי הארץ.

כתב עתי"ם מוסר, כי כ-270 קלפיות ייפתחו לקהל מתפקדי מפלגת העבודה בשעה 10 בבוקר. הקלפיות ייסגרו 8 בערב. במקומות הקטנים ייפתחו הקלפיות רק בשעה 1 אחר הצהריים.

בכל קלפי יהיו חברים 4 אנשי ועד קלפי, נציגי כל המחנות . לאחר סגירת הקלפיות יגיעו התוצאות לבית מפלגת העבודה בשכונת התקווה. מניין הקולות יסתיים בשעות הקטנות של הלילה.

עמרם מצנע יצביע בקלפי בחיפה בשעה 7 בערב. בתשובה לשאלות כתבים היום אמר מצנע, כי הוא חושש משאננות של תומכיו וכי הוא קורא להם להתייצב בקלפיות, למרות הסקרים המחמיאים. מצנע הדגיש, כי יזמין את בנימין בן אליעזר, אם ייוודע נצחונו, להיות בהנהגת המפלגה יחד עמו עצמו. לדברי מצנע,
הוא כבר חושב על היום שאחרי הנצחון ועל הוועידה ביום ה' הקרוב, בה יעשה הכל לאחד את המפלגה, למרות צלקות שגרמו מערכת הבחירות והיריבות בין המועמדים.

בנימין בן אליעזר יצביע בראשון לציון בשעה 10 בבוקר.
במטהו ברמת גן יישבו במשך היום 125 פעילים, שיתקשרו בטלפון למצביעים וימריצו אותם להגיע לקלפיות. על פי הנתונים במטה בן אליעזר, רשומים 26 אלף מתפקדים כתומכיו המוצהרים. במגזרי המיעוטים יש לבן אליעזר עוד כ-16 אלף תומכים, הנחשבים כבטוחים, שייעשה מאמץ ביום ג' להביאם לקלפי.

בתשובה לשאלות כתבים במטהו, בעת סקירת ההיערכות ליום הבחירות, אמר בן אליעזר,
כי אחרי שלוש התמודדויות לראשות המפלגה, הוא מרגיש כמו איש הברזל וכי יישן בלילה מצויין כדי להיות עירני ליום הבחירות.

בתשובה לשאלה, מה יעשה כשייוודע כי ניצח, אמר בן אליעזר: "אעלה לבמה ואגיד: תם ונשלם - מרגע זה אנו משפחה אחת".

גם חיים רמון הגיע היום למטהו בבני ברק, כדי לעמוד על ההכנות האחרונות לקראת יום הבחירות. בתשובה לשאלה מה יעשה כשייוודע על נצחונו, אמר רמון, כי ינוח שעתיים ויתחיל באיחוד המפלגה. הוא סבור כי יש למנוע זעזועים במפלגת העבודה, ולצאת לבחירות מול הליכוד מאוחדים, למרות
הסיכויים שאינם נראים גבוהים לנצחון בבחירות לכנסת.

חיים רמון יצביע, כמתוכנן, בקלפי ברמת השרון בשעה 10.30 בבוקר.
