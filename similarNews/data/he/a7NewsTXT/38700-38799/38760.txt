

יו"ר המפד"ל שר התשתיות אפי איתם איים כי יתפטר מתפקידו כיו"ר המפלגה אם לא יאשר היום מרכז המפד"ל את המלצת הסיעה בכנסת לשריין את המקום החמישי ברשימה לאשה. ההחלטה על שריון מקום לאשה התקבלה על דעת כל חברי הסיעה. כאשר הגיעו לאיתם שמועות שבמרכז יש התנגדות לכך, הוא הבהיר לח"כים שאם הם לא יפעילו את אנשיהם במרכז כדי להצביע בעד השריון הזה, הוא יתפטר.

שריון המקום החמישי ברשימת המפד"ל עבור אשה בא לאחר ש"אמונה", תנועת האשה הדתית לאומית, איימה שתרוץ במסגרת רשימה אחרת בכנסת. ב"אמונה" - 100 אלף חברות רשומות, והתנועה איימה להחרים את הפעילות ביום הבחירות ולא להרתם לעזרת המפלגה.

האיום של איתם בא לאחר שחברי הסיעה בכנסת כבר טרפדו שתי יוזמות קודמות שלו: היוזמה לאיחוד המפד"ל ברשימה משותפת עם "האיחוד הלאומי - ישראל ביתנו", והיוזמה לשריון מקומות לעוד דמויות שאיתם ביקש לשלב ברשימה.

בבחירות הקודמות שוריין המקום השמיני ברשימת המפד"ל לאשה. בעבר כיהנו מטעם המפד"ל בכנסת טובה סנהדראי ושרה שטרן קטן. כעת, לאחר שנים רבות, מבקשים לשבץ שוב אשה במקום הנחשב לריאלי. בין המועמדות שיתחרו על המשבצת הנשית: יפה פרץ מקריית שמואל, חברת מועצת עיריית חיפה. גילה פינקלשטיין, מנהלת ביה"ס צייטלין בתל אביב, ויהודית שילת, סגנית יו"ר אמונה, הנהנית מתמיכת יו"ר המפלגה, איתם.
