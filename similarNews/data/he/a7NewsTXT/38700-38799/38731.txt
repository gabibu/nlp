

שגריר ארה"ב בישראל דן קרצר עידכן היום את ראש הממשלה אריאל שרון במסר, שהעבירה ארה"ב לסוריה לסגור את משרדי הג'יהאד האיסלאמי בדמשק.

מקורות מדיניים מסרו כי הדרישה באה בעקבות מעורבותו של הג'יהאד האיסלאמי בפיגוע בחברון, אך היא תואמת את המדיניות האמריקנית, לפיה סוריה חייבת לפעול נגד ארגוני הטרור הפועלים מתחומה.

השגריר קרצר עידכן את ראש הממשלה אריאל שרון ושר החוץ בנימין נתניהו על הצעד שנקטה ארה"ב. הוא סיפר, כי הסורים טענו בתגובה לדרישה האמריקנית, שאין להאשים את מי שמתנגד לטרור, אלא את "הכיבוש הישראלי". הסורים טענו, כי לא מדובר במשרדים של ארגוני טרור, אלא במשרדי הסברה. הם דרשו, שארה"ב תעביר לידיהם הוכחות, כי אכן מדובר במשרדים של ארגוני טרור. "אם יש לכם הוכחות לכך, תעבירו אותם אלינו", אמרו הסורים.

ובתוך כך, נשיא מצרים חוסני מובארק הגיע ביום שני לשיחות בדמשק עם עמיתו הסורי בשאר אסד.
מובארק, שאליו התלוו שר החוץ אחמד מאהר ויועצו אוסאמה אלבאז, התקבל בנמל התעופה על ידי הנשיא הסורי.

הביקור נערך שעה שמתקיימות התייעצויות ערביות בנושאי הסיכסוך הישראלי פלשתיני ותוכנית השלום האמריקנית, הקוראת לרפורמות פלשתיניות, לנסיגת ישראל מיש"ע ולהקמתה של מדינה פלשתינית זמנית במהלך 2003. בנוסף יועלו לדיון גם הנושא העיראקי והסולידריות הערבית.
הנשיא מובארק אמור לשוב הערב לקהיר.
