

מועצת קריית ארבע והוועד היהודי בחברון הכינו תכנית לבניית 1000 יחידות דיור שתיבננה על ציר המתפללים המחבר בין קריית ארבע למערת המכפלה בחברון.

שר השיכון שרנסקי תומך בתכנית. הוא הורה לאנשי משרדו לבחון מול משרד הביטחון את אפשרות הפקעת השטחים של האדמות במקום, כדי לממש את תכניות הבנייה.

אנשי חברון פועלים בלשכת רה"מ ואצל שרים כדי לאשר את התכנית.

בתוך כך מחזקים התושבים את המאחז שהוקם לאחר הרצח הנתעב בליל שבת. במקום מוצבים אוהלים ומכולות.

צה"ל אפשר למתיישבים להחזיק במאחז למשך שבעת ימי האבל, אולם המתיישבים אומרים כי אין להם כוונה לפנות את המקום בתום ימים אלה. לדבריהם זהו בסיס לשכונה שתקום במקום.

שלשום הפסיק צה"ל את הצבת הבטונאדות לאורך ציר המתפללים.

מועצת קריית ארבע וועד יהודי חברון התנגדו לכך משום שלדבריהם "המיגון הזה היה זר באופיו לדרך של דרור ויינברג הי"ד, שהייתה גישה התקפית ולא דרך של מגננה". את הדברים אמר יו"ר מועצת קריית ארבע צבי קצובר.
