

בפיגוע שאירע בקיבוץ מצר לפני כשבוע נרצחו חמישה ישראלים, בהם אם ושני בניה. מיד לאחר הפיגוע נטלו עליו אחריות "גדודי חללי אל-אקצא" של ארגון הפתח', ארגונו של ערפאת, אך זמן קצר לאחר מכן, משהתברר לארגון כי קיבוץ זה שוכן בתוך ישראל הקטנה ושחבריו הם חברי תנועות שמאל, עורר הדבר גל של תגובות סותרות בתוך הפתח'. באותה שעה שבוצע הפיגוע ניהלו הפתח' והחמאס בקהיר שיחות על הפסקת הפיגועים בתוך ישראל הקטנה.

שירות ממר"י מביא ארבע תגובות מצד ערביי הרש"פ ביחס לפיגוע זה. התגובה הראשונה לפיגוע הייתה יום לאחריו באמצעות כרוז שנטלו בו אחריות "גדודי חללי אל-אקצא", ובו כתוב: "נכה בכל מקום עד לגירושו של הכיבוש".

עוד נכתב בכרוז: "כנקמה על דמם של השהידים, כהמשך לדרך ההתנגדות ולמסירות הנפש, וכתגובה להתנקשות בשהיד איאד צואלחה, ממפקדי "פלוגות אל-קדס" [הזרוע הצבאית של הג'יהאד האסלאמי], הסתער מוסר נפש [אסתשהאדי] מגדודי חללי אל-אקצא בתאריך 10.11.2002 בערב על [היישוב] הגזול מצר, צפונית לטול-כרם. [בעקבות ההתקפה] נהרגו ונפצעו ציונים כובשים רבים...
אנו נשבעים... שננקום את דמם של השהידים החפים מפשע. אנו נשבעים שיהיו פעולות רבות של מסירות נפש עד לגירושו של הכיבוש מאדמתנו. תגובתנו על מעשי הטבח של שרון ושל ממשלתו הנאצית תהיה קשה. זוהי תגובתנו על הכיבוש המזוהם ועל ההתנקשויות הפחדניות אשר ביצע נגד לוחמי הג'יהאד..."

בצהרי היום שנטלו בו אחריות גינתה הרש"פ את הפיגוע: "ההנהגה שבה ומגנה את הפעולה שפגעה באזרחים ישראלים מקיבוץ מצר, שבתוך הקו הירוק... , מגנה מבחינה מוסרית ופוליטית ומביעה את תנחומיה בפני קרובי הקורבנות..." כן נאמר בהודעה מפי ערפאת כי "מטרת ההתקפה הייתה להרוס את המו"מ הנוכחי המתנהל בקהיר בין תנועת הפתח' לחמאס וכי הנושא נחקר עתה."

בה בעת גם ארגון הפתח' הכחיש כל קשר לפיגוע. היומון של הרש"פ "אל-איאם" דיווח כי דובר רשמי של הפתח' מכחיש כל קשר לפיגוע ולגילוי הדעת אשר פורסם מטעם "גדודי חללי אל-אקצא". הפתח' חזר וגינה את כל הפעולות "הפוגעות באזרחים בין פלסטינים בין ישראלים".

הדובר הדגיש כי הם יפעלו לגלות מה הן נסיבות הפעולה ומי הם מתכנניה, וכן [יפעל הארגון] לסקל את כל התכניות המנסות לפגוע בהחלטות הארגון ובמגמותיו להחיות את תהליך השלום..."

"אל-איאם" דיווח עוד כי גם הוועדה העליונה של הפתח' הדגישה את עמדתה זו בכרוז שפרסמה: "כדי להמחיש את עמדת תנועתנו המתנגדת לפעולות נגד אזרחים מכל צד, אנו, בוועדה העליונה של הפת"ח, מדגישים את הצורך שכל חלקי התנועה ידבקו בעמדה זו והיא תשרת את מטרותינו [שהן] חופש ועצמאות ותשמור על הלגיטימיות של המאבק הלאומי הפלסטיני מול הכיבוש."

באותו יום פרסמו אנשי הפתח' באתר ynet ובאתר של הפת"ח התנצלות וגם "התחייבות" שלא לבצע עוד פיגועים בתחומי ישראל.

למחרת שבו "גדודי חללי אל-אקצא" ונטלו אחריות באמצעות כרוז חדש מטעם "גדודי חללי אל-אקצא". בכרוז נכתב: "אנו מדגישים כי אנו נוטלים את האחריות על פעולת הגבורה האיכותית ב[יישוב] הגזול מצר, מצפון לטול-כרם, שביצע אחד מלוחמינו בתאריך 10.11.2002 בערב [במהלכה] הרג ופצע כובשים ציונים רבים ונסוג בשלום תחת חסדו וחסותו של אללה.

מעת שהוקמו "גדודי חללי אל-אקצא" הודענו כי ההתנגדות תמשך על כל צורותיה עד לגירוש הכיבוש הנאצי מאדמתנו. זכותנו להגן על עמנו נגד העושק, הכפייה והכיבוש... אנו מדגישים שאנו [נמשיך] ללכת בדרך של התנגדות ושל מסירות נפש. איננו שועים לאלה אשר מגנים ואשר מושכים את ידם מזכותנו להגן על עמנו ועל אדמתנו ומזכותנו למנוע את הרג ילדינו..."
