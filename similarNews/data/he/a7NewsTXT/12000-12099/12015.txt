

לפני ארבעה ימים פרסם אתר האינטרנט של "ידיעות אחרונות" , YNET , כתבה שכותרתה : "חשיפה: מתנחלים ירו לכיוון חיילים". בידיעה טען הכתב אייל אברהמי כי עימות חריף שפרץ בין חיילי מילואים למתנחלים באזור היישוב איתמר הסתיים בירי שביצעו המתנחלים לכיוון החיילים.

כתבת ערוץ 7 תמר יהל, בדקה את ההאשמות החמורות כלפי המתיישבים ביישוב איתמר, וראיינה את סגן מנהל החטיבה במיל. הרב אביחי רונצקי, שפיקד על כוחות צה"ל באזור בעת ההתרחשויות. במוצאי שבת לפני כשבועיים, ירו פלשתינים לעבר רכב ישראלי שנסע בדרכו מאיתמר. ברכב נסעו תושבת היישוב, ובנה התינוק, שחלה, לקבלת טיפול רפואי דחוף מחוץ ליישוב. גיסה, שהוא קצין במיל. הסיע אותם. באזור הכפר חווארה נורתה לעברם אש כבדה. שישה קליעים פגעו ברכב, ופצעו את הנהג קשה. האיש אושפז בבית- החולים, ומאוחר יותר התגלו במקור הירי 20 תרמילים. בנס לא נפגעו האישה והתינוק, שכן הקליעים חלפו ביניהם.

לאחר הירי, ירדה קבוצה מתושבי איתמר לכיוון הכפר חווארה, וזאת כדי למחות על הפיגוע, ויצוין שכבר קדמו לו פיגועים רבים בעבר במקום זה. פעולת המחאה עברה בשקט, וכשחזרו המתיישבים ליישוב, ירה אחד מהם "בחום ליבו" אל עבר קבוצת בתים נטושים בצד הדרך.

בצד השני של הכביש ניצב מחסום, שהיה באותה עת מאויש על ידי חיילי מילואים. החיילים שמעו את היריות, ובתחילה חשבו שיורים עליהם. לאחר מכן נוכחו כי הירי בוצע לכיוון ההפוך מהם, וכן כי הרכב שממנו התבצע הירי נכנס ליישוב איתמר.

סמח"ט אבי רונצקי, מדווח כי באותו הזמן שהה בחמ"ל של החטיבה. בין החיילים שהגיעו ליישוב כדי לחקור את המקרה לבין המתיישבים פרץ ויכוח, שנבע מסערת רוחם של המתיישבים, שהיו תחת רושם פציעתו הקשה של חברם ליישוב. המג"ד דיווח לרונצקי כי המתיישבים העלו טענות על תחושות קשות של הפקרת חייהם מצד צה"ל, וכי החיילים נפגעו מצורת הדיבור של המתיישבים. נציין כי לאחר מכן התנצלו המתיישבים בפני החיילים על דבריהם החריפים.

יצוין כי ה"חשיפה" השקרית של YNET גרמה לגולשים רבים לכעוס על המתיישבים, שלפי הכתבה ירו לעבר החיילים, דבר שלעדותו של הסמח"ט אינו נכון.

עם זאת, גם כאשר דיווח הסמח"ט לאתרYNET כי הדברים שפורסמו בכתבה בדבר ירי המתיישבים על החיילים אינו נכון, אתרYNET התעלם מתביעתו לתקן את הכתבה.


