

שרי האיחוד הלאומי ישראל ביתנו   זאבי וליברמן   הגישו בצהרים מכתבי התפטרות לראש הממשלה.

במסיבת עיתונאים שכינסו גוללו השנים את המניעים שהביאו אותם להתפטר. השר אביגדור ליברמן אמר שראש הממשלה כי לא ניצל את הארועים בארצות הברית כדי להלום בטרור הפלשתיני, ובסופו של דבר הדבר עלה לישראל לא רק בנזק בטחוני אלא גם בנזק מדיני. הוא האשים את שרון בכניעה מתמדת לעמדות של שר החוץ, פרס. עוד אמר ליברמן כי שרון לא עמד בדיבורו שלא לנהל משא ומתן תחת אש. הוא ציין כי גם אתמול, בעיצומה של הרעשת קטיושות על ישובי גוש קטיף, ישב פרס עם פלשתינים בכירים וניהל איתם משא ומתן מדיני על יישום דו"ח מיטשל. לדבריו, הקש ששבר את גב הגמל היתה החלטת שרון אתמול לסגת מחברון.

יושב ראש מולדת, רחבעם זאבי, אמר במסיבת העיתונאים כי מפלגתו מאסה במצב שבו שרון מטה אוזן רק ל"פליטי אוסלו", כהגדרתו.

זאבי ווליברמן הדגישו כי עיקר רצונם הוא לסכל את המשך יישום אוסלו, ולא להפיל את ממשלת שרון. לדבריהם, אם במהלך ארבעים ושמונה השעות הקרובות יפרוש פרס מהממשלה או צה"ל ישוב לשכונת אבו סנינה- הם ימשכו את מכתבי ההתפטרות שלהם.

כתבנו חגי סרי מדווח כי מאז אמש עשו ראש הממשלה וראשי הליכוד מאמצים להניא את זאבי וליברמן מהחלטת הפרישה. ואולם, הם לא היו מוכנים להתחייב שמעתה ואילך תשתנה מדיניות הממשלה כלפי הפלשתינים.


