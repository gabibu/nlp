

בני זוג בריטים שיצאו לארה"ב לקבלת טיפול מיוחד שיעניק להם ילד בעל מערכת חיסונית מסויימת, ממתינים ללידתו לקראת סוף השנה האזרחית.

בני הזוג מעוניינים בילד (בנם הרביעי) שיהיה בעל תכונות גנטיות זהות לחלוטין לאלה של בנם הבכור חולה הלוקמיה, דיווח ביום שני היומון "גארדיין".

הפריית מבחנה מסוג זה, הכוללת בחירה מוקדמת של עוברים לפני השתלתם ברחם האם, אסורה בבריטניה, נאמר ביומון.

בני הזוג שנשארו בעילום שם, עקפו את החוק הבריטי ושילמו כ-45 אלף דולר למרפאה בארה"ב, כדי לעבור את הטיפולים הנדרשים.

אחד משלושת ילדיהם של בני הזוג מתאושש בימים אלה מטיפול נגד לוקמיה, אולם הסיכון להתפרצות מחודשת של המחלה מוערך לגביו ב-25 אחוזים .

האם אמרה לכתב ה"גארדיין" כי רצתה שילדה הרביעי יהיה בעל מערכת חיסונית זהה במאה אחוזים לזו של בנה החולה, כיוון שלדבריה, "אם הוא ימות, נוכל לפחות להביט בפניו ולומר לעצמנו שאם היה משהו שיכולנו לעשות, עשינו אותו".
