

כוחות צה"ל נסוגו הלילה מעמדותיהם בגבעות שלהבת (אבו סנינה) וחארת א-שייח' בחברון, ופלשתיניים חמושים התפרסו ותפסו את העמדות שם. בעקבות ההסכם בין פרס ואבו עלא, החל צה"ל אתמול במתן הקלות לפלשתינים, ביניהם פינוי הגבעות החולשות על היישוב היהודי בחברון.

ג'יבריל רג'וב הבטיח כי לא יהיה ירי מן הגבעות וכי הוא עצמו יהיה אחראי לכך. תושבי היישוב היהודי בחברון הפגינו במשך הלילה נגד הפינוי ועלו פעמים אחדות אל גבעת שלהבת. תושבי היישוב היהודי אומרים כי לפי הסיכומים החדשים מותר לכוחות הרש"פ לנוע בחופשיות על הגבעות דבר שהיה אסור לפני כן.

