

טיסה של חברת "דלתא איירליינס" סטתה ממסלולה והמטוס נחת בשארלוט שבצפון קרוליינה ביום ראשון, לאחר שהנוסעים חששו מפני שני יהודים דתיים שקמו להתפלל, והיו משוכנעים כי מדובר באיום, אמר דובר הנהלת נמל התעופה.

טיסת דלתא 458 מאטלנטה לניוארק, ניו ג'רסי, נחתה בנמל התעופה הבינלאומי של שארלוט וכל הנוסעים הורדו ממנה. אנשי שירותי הבטחון חקרו את שני הנוסעים, בעלי החזות "המזרח תיכונית", שהיו לבושים בשחור והשמיעו מלים בשפה לא-מובנה, דבר שגרם לבהלה בקרב הנוסעים.

"כולם מתוחים, ולא צריך הרבה לחץ כדי שאנשים יתמוטטו", אמר מנהל התפעול של נמל התעופה בשארלוט.

הטיסה המשיכה בדרכה לניוארק לאחר החקירה, ולאחר שהוברר כי שני המתפללים לא היוו איום כלשהו.

"נראה כי נוסעי המטוסים בארה"ב סובלים מעצבנות יתרה מאז פיגועי ה-11 בספטמבר", אמר מקור בחברת התעופה.

בשבת דווח כי טיסה של חברת "יו.אס. איירווייז" מצפון קרולינה לדנוור, נחתה באינדיאנפוליס, לאחר שבמטוס התגלתה אבקה לבנה חשודה. המטוס המריא לדרכו לאחר שהוברר כי האבקה אינה רעילה.

לא ידוע אם גם במקרה של טיסה דלתא הוזנקו מטוסי קרב ללוות את המטוס, כפי שנעשה במספר מקרים אחרים בימים האחרונים.
