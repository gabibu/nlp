

אמש אישר ראש הממשלה אריאל שרון כי ישראל היא שחיסלה אתמול בבוקר את מחבל החמאס עבד אל-רחמן חאמד. בנאום בפני המחזיקים בתיקי הקליטה ברשויות המקומיות אמר רה"מ שרון כי ישראל תמשיך במדיניות החיסולים.

רחמאן חמאד היה אחד ממחבליו הבכירים של החמאס בקלקיליה. הוא ששיגר את המתאבד לפיגוע בדולפינריום, ולפיגוע ההתאבדות בתחנת הדלק בצומת נווה ימין, פיגוע שבו נהרגו שני נערים, ונפצעו אזרחים נוספים. צלפי צה"ל חיסלו אותו באזור קלקיליה.

בצה"ל אומרים כי המחבל תכנן פיגוע התאבדות אשר היה אמור לצאת לפועל בעצם הימים האלה.
פעמים רבות העבירה ישראל לרשות הפלשתינית מידע על אודות רחמאן, ודרשה לעצור אותו, והרשות אכן עצרה אותו באמצע הקיץ, אולם שחררה אותו לאחר תקופה קצרה. רחמאן חמאד היה ממגורשי החמאס, שהוחזרו בשעתם מלבנון.

