

עיריית ניו דלהי הודיעה כי הרשויות ישתמשו בדגי זהב כ"התרעה מוקדמת" שתקבע אם גופי טרור כלשהם הצליחו להרעיל את מערכת המים של העיר.

ההתרעה תתקבל, כמובן, עוד לפני הזרמת המים לבתי התושבים, דיווחו ביום שני ערוצי התקשורת בהודו.

היומון "טיימס אוף אינדיה", דיווח כי מועצת עיריית ניו-דלהי החליטה על גידול דגי זהב בחמישה ממאגרי המים הטבעיים של העיר, כדי לבדוק את החשש מפני הרעלתם.

ההחלטה התקבלה לאחר התרעות שהתקבלו משירותי הביון, לפיהן מאגרי המים העירוניים וכן מחסני המזון עלולים להפוך מטרה למתקפת טרור, זאת לאחר הפיגועים שהיו בארה"ב ולאור התגובה האמריקנית באפגניסטאן.

"דגי זהב יועברו למאגרים וישמשו מדדים (אינדיקטורים) להרעלת המים", אמר בכיר במועצת העירייה.

הבכיר אמר כי הסיכון של הרעלה במכוני טהור המים של העיר קלושים, אולם לעומת זאת, המאגרים נמצאים מחוץ למכונים והגישה אליהם הייתה קלה עד כה.

"וכאן נכנסים הדגים לתמונה. הם יוכלו אולי להרעיל את המים במאגרים לפני סינונם וטיהורם, אבל נוכחות הרעלים תתבטא בחולי או במוות של הדגים", אמר הבכיר.

כמו כן החליטה המועצה להגביר את השמירה סביב המאגרים ואת הפיקוח על הטיפול במים. "מסביב לכל מאגרי המים יוצבו שומרים 24 שעות ביממה. דגימות המים ייבדקו לפני ואחרי הסינון והטיהור. יהיה זה, למעשה, בלתי אפשרי להחדיר כל חומר לא רצוי למערכת מי השתיה של ניו-דלהי", אמר הבכיר.
