

ראש עיריית ניו יורק רודולף ג'וליאני יקבל תואר אבירות של כבוד מבריטניה, מסרו אתמול מקורות בריטיים רשמיים. התואר יוענק לג'וליאני כאות הוקרה על מנהיגותו בשעת המשבר בניו יורק, לאחר מתקפות הטרור על ארה"ב ב-11 בספטמבר, שבהן מצאו את מותם אלפי בני אדם. המקורות ציינו כי תואר האבירות הוא הגבוה ביותר שיכולה מלכת בריטניה להעניק לאזרח זר. לאחר טקס הענקת התואר יצטרף ג'וליאני לקבוצת אמריקנים נבחרים שזכו בכבוד, וביניהם מזכיר המדינה קולין פאוול, במאי הקולנוע סטיבן שפילברג, השחקן יליד בריטניה בוב הופ והנשיא לשעבר ג'ורג' בוש.

אף על פי שג'וליאני לא יוכל לקרוא לעצמו "סר רודולף" כיוון שאינו אזרח בריטניה, הוא יורשה להוסיף את האותיות KBE ("Knight of the British Empire" - אביר האימפריה הבריטית) בצירוף לשמו.

