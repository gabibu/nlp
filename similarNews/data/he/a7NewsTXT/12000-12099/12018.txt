

לפי מקורות פלשתיניים אתמול נועד שר החוץ שמעון פרס עם אבו עלא וסאיב עריקאת. המקורות מסרו כי הפגישה התנהלה באווירה ידידותית, וכי הוחלט לקיים אמש מפגש של הוועדה הבטחונית המשותפת הפלשתינית והישראלית, כדי לדון בצעדים שצה"ל ינקוט בקשר לנסיגת צה"ל מהאזורים שנכנסו אליהם מאז תחילת מלחמת אוסלו, וזאת כדי להשיב את המצב לקדמותו בשטחי יש"ע.
לפי המקורות, הוסכם כי צה"ל ייסוג מחברון, יסיר את המחסום ממחנה הפליטים קלנדיה, וגם את המחסום של סורדה, הנמצא בין אוניברסיטת ביר זית לרמאללה.

מהלכים אלו מתבצעים על רקע דבריו של ראש אמ"ן אלוף עמוס מלכה אתמול בישיבת הממשלה, כי הרש"פ לא מבצעת "סיכול עמוק" של פיגועים שמתכננים ארגוני הטרור, וכי המעצרים היחידים שבוצעו עד כה היו "מעצרי נוחות", כהגדרתו, שנועדו להגנת המחבלים שממשיכים לפעול ולהעביר הנחיות גם מהמעצר. לדברי האלוף מלכה, בהיעדר מעצרים של מחבלים, נדרש צה"ל לפעול גם הוא לסיכול פיגועים.

על הצהרותיה של ארה"ב, ועל השבחים שנתן בוש לערפאת על הדרך שפעל בה נגד המפגינים תומכי בין לאדן, אמר מלכה כי הם נאמרו מטעמים פוליטיים או מדיניים משום שבעת הזו חשוב לאמריקאים מאד למנוע תסיסה במדינות הערביות והמוסלמיות.


