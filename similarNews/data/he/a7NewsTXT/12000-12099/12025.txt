

במאמר מערכת גינה אתמול העיתון "ניו יורק טיימס" את עמדתה של סעודיה נוכח הטרור, וכתב בין היתר כי מדינה זו תרמה להקמתו של ארגון הטרור "אל קאעידה" של אוסאמה בן לאדן.

"בהסכמתה של ריאד הכסף והאנשים של סעודיה תרמו תרומה בלתי מבוטלת להקמתו של ארגון הטרור של אוסאמה בין לאדן ולתמיכה בו", כתב העיתון, והוסיף כי "ריאד דחתה את תביעותיה של וושינגטון להקפיא את נכסיהם של בין לאדן ושל אנשיו".

"סעודיה מגלה סובלנות כלפי הטרור, ועד כה סירבה לשתף פעולה באופן מלא עם וושינגטון בחקירת החשודים בחטיפת המטוסים ששימשו לפיגועים בחודש שעבר", ציין העיתון.

" נוכח עמדה סעודית זו על וושינגטון להפסיק לעצום את העיניים, ולהעמיד פנים כאילו סעודיה אינה אחת המדינות התומכות בטרור. עצימת עיניים זו אינה אלא רק מחריפה את הבעיה. להימנע מביקורת על השחיתות ועל הדיכוי בממלכה רק יעודד עמדות הרסניות כאלה", הטעים ה"ניו יורק טיימס".


כתשובה על הידיעות בדבר סירובה של ריאד לשתף פעולה במערכה בטרור, הדגיש הבית הלבן ביום חמישי כי הנשיא ג'ורג' בוש שבע רצון עד מאוד מהתמיכה הסעודית.


