

סמוך לשעה שש בערב ירה חייל צה"ל לעבר גיל שרעבי, תושב נוה דקלים בחבל קטיף. התושב, כבן שמונה-עשרה, נסע במכוניתו עם פועלים פלשתינים ליד מחסום צה"ל בתל קטיפה. אביו של גיל נסע לפניו. במחסום התפתח ויכוח בין גיל לבין חייל צה"ל, שבשיאו ירה החייל בתושב. גיל נפצע ברגלו מכמה קליעים ופונה במצב בינוני לבית החולים סורוקה בבאר-שבע.

בצה"ל טוענים כי מתחקיר ראשוני עולה, כי "הצעיר יצא מהמכונית בה נסע, ניגש אל החייל, התעמת איתו בתקיפות תוך כדי שהוא מתנגד לביצוע הבדיקה ותופס בנשקו האישי של החייל".

לעומת טענה זו, עולה מתחקיר של קב"ט המועצה ועדים שהיו במקום כי גיל ירד מרכבו לשאול את החייל מדוע הוא צועק על אביו שנסע לפניו. החייל דרך את נשקו וירה כמה יריות לעברו של גיל.

לדברי אביו של גיל שנכח במקום, החייל מנע מפועל פלשתיני להגיש עזרה ואף חיילים שנכחו בעמדה לא עשו דבר.

דוברת גוש קטיף דבורה רוזן הוסיפה כי "חבל שדובר צה"ל לא טרח לאמת את גרסת החייל מול האזרחים שהיו במקום". עוד ציינה כי "יש לזכור שמדובר בחייל טירון הנמצא חודשיים בצבא".

תושבי גוש קטיף זועמים על התקרית ומקווים כי צה"ל יחקור בצורה יסודית ולא יטייח.
