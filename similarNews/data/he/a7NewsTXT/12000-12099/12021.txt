

פוליטיקאים ואנשי ציבור ממשיכים לפרסם הודעות ביקורת על הענקת פרס נובל לשלום למזכ"ל האו"ם קופי אנאן, ולארגון עצמו.

יו"ר הכנסת אברהם בורג שיגר מכתב למזכ"ל האו"ם קופי אנאן ולוועדת פרס נובל לשלום, ובו הוא טוען כי אין להעניק לאנאן את הפרס. בורג כותב כי האו"ם היה שותף להסתרת מידע על החיילים החטופים, ועובדה זו הייתה צריכה לעמוד לנגד עיני הוועדה לפני שהחליטה להעניק את פרס נובל לשלום.

שר החוץ שמעון פרס שיבח את ההחלטה, וכתגובה אמר יו"ר הקואליציה ח"כ זאב בוים: "אני שמח שיו"ר הכנסת שלח מכתב זה. גם אני פרסמתי הודעה המגנה את ההחלטה להעניק פרס נובל לאו"ם ולמזכ"ל שלו. זו החלטה צינית. קופי אנאן וארגוני האו"ם נכשלו בהשגת קשר עם חיילינו החטופים. אינני מבין כיצד שר החוץ של ישראל יכול להצדיק החלטה כזו".

