

ישיבת הממשלה השבועית הייתה סוערת במיוחד אתמול. היא נפתחה בהודעת ראש הממשלה על שורת הקלות לפלשתינים. בין היתר הודיע שרון כי צה"ל ייסוג בחברון מגבעות שלהבת וחארת-א-שייח. הקלות נוספות שנמנו היו הרחבת רצועת הדיג בצפון חבל עזה לרוחב 12 מייל, הכנסת דלק לאזורי הרש"פ, הסרת מחסומים, ופתיחת צירים לתנועה ערבית.

סגנית שר הביטחון דליה רבין פילוסוף אמרה אתמול כי למרות שאין ירידה ניכרת בפיגועים, יש ללכת בדרך של הקלות, וזאת תמורת התחייבויות לשקט, ובתקווה שיהיה אפשר להביא להפחתת האש.
הרמטכ"ל, מצדו, הביע התנגדות נמרצת להקלות, וזאת בשל היותן סיכון לחיי אזרחים וחיילים ביש"ע. בהודעה רשמית של דובר צה"ל נאמר כי הרמטכ"ל מתנגד לירידה מגבעות אבו סנינה וחארת א-שייח בחברון. בדבריו אלה גרם הרמטכ"ל סערה. שרים דיווחו כי שר הביטחון, שעיין בהודעתו של הרמטכ"ל בעת ישיבת הממשלה, פנה לראש הממשלה, אריאל שרון, ואמר: "אני מפטר אותו". ראש הממשלה תקף אף הוא את מופז, ואמר כי אין תקדים להתנהגות כזו של הרמטכ"ל, המערבת בין התחום הצבאי והמדיני.

בתגובה לסערה סביב דבריו של הרמטכ"ל, ולגינויים שזכה מהדרג המדיני אמר יו"ר חירות ח"כ קליינר כי "זכותו וחובתו של הרמטכ"ל להביע את דעתו בתחום הבטחוני. כשהדרג המדיני הופך את הצבא לצעצוע בידי ערפאת הוא הורס את המוטיבציה של חיילי צה"ל".

גם בעניין המסוים של נטישת הגבעות שמעל ליישוב היהודי בחברון קליינר הצדיק קליינר את הרמטכ"ל, ואמר :"הרמטכ"ל הפגין כאן אחריות מקצועית, והראה כי הוא מבין שיציאה מאבו סנינא משמעה סכנה של ממש לתושבי חברון, שזוהי יציאה שבעקבותיה יצטרך צה"ל לכבוש מחדש את השכונה, פעולה שעלולה לסכן את חיי החיילים במידה רבה יותר מאשר בפעם הקודמת". עוד טען ח"כ קליינר שטרטור החיילים על ידי הדרג המדיני פוגע במורל שלהם, ונותן להם את התחושה שהם פועלים ללא תכלית".


