

משטרת אוסטרליה פתחה בחקירה בנושא שריפות יזומות שפרצו במספר כנסיות, לאחר שאוהדי בן לאדן ביבשת נטלו על עצמם את האחריות להצתות.

לאחר שריפה שפרצה ביום ראשון בבוקר בכנסיה באחד מרובעי סידני, התקשר אלמוני למשטרה והודיע כי השריפה בוצעה "למען בן לאדן". מדובר בניסיון הצתה שני בכנסיה זו תוך שלושה ימים.

כומר הכנסיה אמר לכתבים כי בשבועיים האחרונים הוצתו שניים עשר מרכזים דתיים באזור. הראשון ביניהם היה מרכז תרבות איסלמי. כל שאר השריפות פרצו במרכזים של קהילות נוצריות.

הרובע בו אירעה השריפה האחרונה מאכלס את הקהילה המוסלמית הגדולה ביותר באוסטרליה.

המשטרה הודיעה על תגבור סיוריה באיזור.

