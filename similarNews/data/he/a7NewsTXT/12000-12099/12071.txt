

ראש הממשלה אריאל שרון הגיש באמצעות הפרקליטות בצהריים את תשובתו לבג"צ לעתירה של תושבים שהתגוררו בעיקרית ובירעם. כזכור, הם מבקשים להורות לממשלה להשיבם לבתיהם, מהם פונו לפני כ-50 שנה.

אריאל שרון אמר בתשובתו, כי בשיחות קמפ דייויד האחרונות שבה ועלתה בעיית זכות השיבה והתברר, שהיא אולי הבעייה המרכזית בפתרון הסיכסוך הישראלי ערבי. יש סכנה שקבלת העתירה תהווה תקדים והרשות הפלשתינית תעשה בכך שימוש תעמולתי ומדיני.

"להחלטה בדבר החזרת העקורים עלולות להיות השלכות אסטרטגיות מרחיקות לכת, שתפגענה באינטרסים חיוניים וקיומיים של המדינה, גם בשל כך שסוגיית עיקרית ובירעם נתפסת בעיני חלק מהציבור הערבי כקשורה לסוגייה הרחבה יותר".

שרון הזכיר בתשובתו, כי לאורך השנים, נמנע בית המשפט העליון מלהתערב בפעולות הממשלה כאשר מדובר בנושאים מדיניים. שרון מבקש מבג"צ שלא להתערב בהחלטתה המדינית של ועדת השרים לענייני בטחון לאומי, שהיא בגדר החלטת ממשלה.

ראש הממשלה כתב, כי הממשלה מסכימה לפצות או לשקם את עקורי עיקרית ובירעם, אך לא להשיבם לבתיהם.
