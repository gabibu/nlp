

יותר מ-300 מיליון ילדים (הרוב בנות) ברחבי העולם סובלים כיום מרעב כרוני, אמר ביום שני דובר מטעם תכנית המזון העולמית, בערב לציון יום השנה העולמי העשרים לתכנית המזון, שמטרתה לעורר את דעת העולם נוכח בעיית הרעב.

"כיום יש בעולם יותר מ-300 מיליון ילדים הסובלים מרעב כרוני. כ-170 מיליון מהם הולכים לבתי הספר על קיבה ריקה ואינם אוכלים דבר במשך היום. 130 מיליון הילדים הנותרים אינם הולכים כלל לבית הספר", נאמר בהודעת תכנית המזון.

רוב הילדים הם בנות, נאמר בהודעת תכנית המזון העולמית, המתכוונת לציין ביום שלישי את היום המיוחד המאורגן על ידי ארגון המזון והחקלאות של האו"ם.

"יש אנשים מסויימים המנצלים את הבורות, והילדים העניים הם הפגיעים ביותר כמובן", אמרה קתרין ברטיני, מנכ"ל תכנית המזון העולמית, שציינה כי "להזין ולחנך ילדים, זה המפתח שיאפשר לצמצם את הפער בין העשירים לעניים".

תכנית המזון העולמית היא ארגון מיוחד של האו"ם המספק מנות מזון לבתי ספר במדינות המתפתחות מזה יותר מארבעים שנה והדואג לתזונתם של יותר מ-12 מיליון ילדים ב-54 מדינות.



