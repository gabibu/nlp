

לא נהיה עוד גלגל חמישי. עת לקחת את ההנהגה, מסכימים הרב דודקביץ, רבו של הישוב יצהר והרב חנן פורת בשיחה ביומן הצהריים של ערוץ 7 אודות היחס למדינה ולצבא לאחר עקירת הישובים.

"הציבור הדתי לאומי עבר מסע מזורז על ידי הציבור החילוני כדי להבין את מגמת פניה של הציונות החילונית. ראינו כיצד הצבא יכול היה להפוך לכלי שרת למה שהוא ההיפך מאיתנו", אומר הרב דודקביץ', רבו של הישוב יצהר. עם זאת מוצא הרב דודקביץ' את ההבדל המהותי בין הציבור הציוני דתי לזה החרדי בעצם קיומו של הרצון להקמת מדינה. הציבור החרדי סבור שעדיין לא הגיעה העת להקמת מדינה, לעומת זאת "אנחנו חושבים שקיימת עלינו אחריות להקים כאן מלכות ראויה ללא שמות זרים וכו', בההתאם לאופן שבו הגדיר זאת הרב קוק כ'יסוד כיסא ה' בעולם' ". עם זאת הבהיר הרב דודקביץ' כי "אני עדיין לא יודע כיצד יש להקים בפועל את אותה מדינה אידאית".

"היתה טענה שליוותה אותנו שנים שהמדינה היא קודש, לעומת הממשלה שאינה קודש אבל היום מתברר שהבעיה היא ההגדרה של מה זו מדינה. המציאות שבה אנחנו שותפים במדינה כגלגל חמישי כנספח למדינה שהיא שלהם, זו מציאות שאינה יכולה להתקיים. המדינה חייבת להתקיים על ידי אנשים אמוניים. צריך להפסיק להביא להפגנות אנשים שכאלה. לא יתכן שבכיכר יפגינו מאתיים אלף איש כשעל הבמה יעמוד מישהו שהוא ההיפך מאמונתם של המריעים לו. צריך להבין שהתקווה תבוא מתוך אנשי האמונה".

עם זאת שב ומדגיש הרב דודקביץ' כי עדיין לא ברור לו כיצד לוקחים את הגה האחריות, אך ברור לו שיש לעשות זאת.

הרב חנן פורת, ששוחח גם הוא ביומן הצהריים של ערוץ 7, קובע לעומת דברי הרב דודקביץ' כי "המדינה, שהוגדרה ע"י הרב קוק ככסא ה' בעולם, לא תוכל לקבל כתם בגלל מעשי ההנהגה שמקלקלת. את ההנהגה יש להחליף".

הרב פורת אינו מתרשם מהאוירה הכללית ברחו הישראלי ואומר ש"לא ניתנה לנו האפשרות להתמודד על ליבו של העם. לו ניתן היה לנו לעשות כן אין ספק שהיינו מנצחים". לטעמו של הרב פורת "אפילו הציבור הנוכחי עדיין איננו המדינה. המדינה היא מפעלו של העם היהודי לדורותיו מאברהם אבינו ועד למשיח. אני מתקומם כשאני שומע את האמירה שהמדינה הרסה וכו'. לא המדינה עשתה זו אלא שלוחי הציבור שבגדו במשימתם".

לדברי הרב פורת אל לו לציבור הציוני דתי לשנות את יחסו למדינה ולצבא, שכן ללא צבא לא תתקיים כאן מדינה. "עשו כאן מעשה נורא כשלקחו את הצבא הטהור שלנו לביצוע מעשה ציני כל כך, ולכן עלינו להיכנס אליו ולתקן אותו. צריך הרבה מאוד אומץ, גבורה ואיפוק כדי לעשות זאת, אבל אין לנו מדינה אחרת, אין לנו צבא אחר. אני מזדהה עם הרב דודקביץ' שאנחנו צריכים להפסיק להיות גלגל חמישי במדינה, עלינו לקחת את ההנהגה לידינו".

להאזנה לראיון עם הרב דודקביץ'

להאזנה לראיון עם הרב פורת
