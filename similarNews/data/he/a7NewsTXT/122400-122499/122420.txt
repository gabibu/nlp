

תושבי צפון ת"א גילו הבוקר בתיבות הדואר שלהם "צו פינוי" ששוגר, לכאורה, ע"י ראש הממשלה. האגרת היא בעצם העתק בשינוי קל של האגרת הגירוש לתושבי חבל קטיף. היוזמים: לא תישכח האימרה ש'דין נצרים כדין ת"א'.

בשעה 3:00 לפנות בוקר יצאו צוותי מוחים על יישום ההתנתקות לשכונות צפון תל אביב, שם חילקו בתיבות הדואר איגרת דומה לזו ששיגר אלוף פיקוד הדרום דן הראל למתיישבי רצועת עזה וצפון השומרון. לאיגרת הוסיפו המוחים שינויים קלים שהפכו את האיגרת לתואמת האיזור החדש "המיועד לגירוש".

"באגרות הוכנסו שינויים קלים (כגון במקום "גוש-קטיף" נכתב "גוש-דן") בין השאר על מנת להבהיר את הקלות הבלתי נסבלת שבה ע"י גירוש יהודים מביתם, נוצר שטח "סטרילי" ללא יהודים", אומרים יוזמי משלוח האגרות.

כתבנו שמעון כהן מדווח כי לדברי משגרי האגרות נבחרו שכונות צפון תל אביב כיוון שהן "שכונות היושבות על שטחי הכפר שייח' מוניס, שנכבש בשנת 1948".

"הבטחתו של אריאל שרון ש"דין נצרים כדין תל-אביב" לא במהרה תשכח, על כן זהו אות אזהרה לצפוי מפני הבאות - פינוי מדינת ישראל כולה, מאחר והיא נמצאת בין מיליוני מוסלמים", נמסר.


להלן נוסח האיגרת ה"משופצת":


לשכת אריאל שרון
א"י 6523555
טל: 0702-2555
הא5 - 154175
טז' באב התשס"ה
21 באוגוסט 2005


תושבי צפון תל-אביב

איגרת מפקד תכנית הפינוי לאזרחי מדינת ישראל תושבי צפון תל אביב


על פי החוק ליישום תוכנית ההינתקות התשס"ה 2005, ובהתאם להחלטת ממשלת ישראל וצו ראש הממשלה, אתם נדרשים לפנות את בתיכם ולעזוב את שטח צפון תל אביב   שייח' מוניס, עד כו' באב (31/08/2005) בשעה 24:00. החל משעה זו יסתיים שלב הפינוי "מרצון", יוצבו מחסומים בכניסות לשכונות רמת אביב, נוה אביבים, תכנית ל', אפקה, מעוז אביב, הדר יוסף, נאות אפקה, רמות צהלה, שיכון דן וישגב ולא תותר כניסת אזרחים יהודים (אלא יציאתם בלבד), שכן ממועד זה, ה-31/08/2005 בחצות, שהות יהודים בצפון תל אביב   שייח מוניס אינה חוקית.

ב-ל' באב (04/09/2005) יגיעו כוחות הביטחון לפנותכם מביתכם ויורו אתכם לעזוב את גוש דן.

לאורך השנים הגן צה"ל על ההתיישבות בגוש דן מתוך תחושת שותפות, אחריות ושליחות לאומית. גם משימה זו תבוצע על ידינו מתוך תחושת שותפות לדרך והבנה עמוקה לכאבכם. עם זאת צה"ל, כצבאה של מדינה דמוקרטית הכפוף למרות החוק, יבצע משימה זו במלואה.

מ-א' אלול (05/09/2005) החל מ-00:00:01 יחל שלב הפינוי הכפוי בו יגיעו כוחות הביטחון ויפנו את התושבים שיבחרו להישאר ואשר יאלצו את כוחות הביטחון להתעמת איתם במטרה לממש את החוק.

אני סמוך ובטוח שמחויבותכם לשלטון החוק והאחריות לשלמות העם ינחו את מחאתכם. אני נושא תפילה לשלום כולנו - אזרחי ישראל תושבי רצועת עזה, צה"ל ומשטרת ישראל.

בכבוד ובהערכה,

אריאל שרון,
מפקד תכנית הפינוי

