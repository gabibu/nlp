

חבר הכנסת קרא אומר כי יתמוך "בכל מהלך שיביא להפלת הדיקטטור ומשפחת המלוכה מלהתעלל בעם ישראל". לדבריו הליכוד הופך למר"צ. "אעשה הכל כדי להוריד את הרודן הזה", אמר.

קרא אמר ביומן הצהריים של ערוץ 7 כי אינו חושש מפילוג בליכוד "גורל המדינה עומד על כפות המאזניים והרודנות הזו מסכנת את המדינה. לכן גם אם יתפוצץ הליכוד מה שחשוב זה להציל את המדינה".

"הציבור שלח אותנו להיאבק בתכנית הזו, אבל הרודן הזה גנב את קולות הימין ועשה תכנית שאפילו השמאל לא חשב עליה. לכן אנחנו צריכים להחזיר את האמון בנו. אנחנו חייבים לעשות זאת גם במחיר שישארו לליכוד חמישה מנדטים", אמר קרא.

חבר הכנסת קרא אומר שחברי הכנסת של הליכוד שתמכו במהלכי שרון ייענשו לדעתו על ידי מצביעי הליכוד.

באשר לאחריותו של חבר הכנסת בנימין נתניהו, אומר קרא כי אמנם יש עליו ביקורת אבל הוא "לא היה הולך על מהלך שכזה". באשר למועמד הראוי להנהגת הליכוד, אומר חבר הכנסת קרא כי המשימה הדחופה כעת היא "הורדת הדיקטטור, ורק אחר כך נתפנה לדעת מי ראוי לעמוד במקומו".

קרא מדגיש כי לטעמו, את השינוי במדיניות ישראל ניתן יהיה לבצע אך ורק מתוך הליכוד. "גם אם יהיה למפד"ל עשרים מנדטים זה לא מה שיביא לשינוי המצב. אני קורא לכל נאמני ארץ ישראל וכל אנשי הימין להשתלט על הליכוד ולהציל אותו".

חבר הכנסת קרא התייחס להחלטת השר הנגבי שלא לכנס את מרכז הליכוד על מנת לדון באפשרות להקדמת הבחירות הפנימיות שיביאו להדחתו של ראש הממשלה מכהונתו כיו"ר הליכוד. לדבריו הנגבי מהתל בציבור ומאפשר למיעוט להכתיב את דעותיו. "אם הנגבי ימשיך במהלכיו אלה נפנה לבית דין חיצוני כדי שהוא יחייב את כינוס המרכז.

להאזנה לראיון
