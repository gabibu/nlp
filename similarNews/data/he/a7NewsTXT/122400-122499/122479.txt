

המשטרה ממשיכה את המצוד אחרי המחבל שרצח אמש את תלמיד הישיבה, שמואל מאט בן 21, הרצח תועד במצלמות שמוצבות בעיר העתיקה.

מחבל דקר אמש שני בחורי ישיבה שהלכו ברחוב דוד בעיר העתיקה בירושלים. אחד הפצועים שנפגע ברגלו הצליח להגיע בכוחות עצמו לתחנת המשטרה ונלקח לטיפול רפואי. כוחות משטרה שפתחו בסריקות, גילו יהודי נוסף שנדקר בבטנו ונפצע באורח קשה מאוד. הם הזעיקו צוות טיפול נמרץ של מד"א שביצע בו פעולות החייאה ופינה אותו לבית החולים הדסה עין כרם..

מאוחר יותר מת מפצעיו הפצוע הקשה, שמואל מאט בן 21, בבית החולים הדסה עין כרם. חברו שנפצע בפיגוע באורח בינוני אושפז בבית החולים "שערי צדק" בעיר.

כוחות גדולים של משטרה הוזעקו למקום ופתחו בסריקות אחר המחבל.

משפחתו של תלמיד הישיבה שנרצח, מתנגדת להעביר את גופתו לבדיקה במכון לרפואה משפטית באבו כביר. הבוקר ידון בעניין בית משפט השלום בירושלים.

הלוויתו של שמואל מאט, שנרצח אמש בפיגוע הדקירה בעיר העתיקה בירושלים, תצא מישיבת מיר בה למד בשכונת בית ישראל בשעה 17:00 ותעבור דרך בית המדרש של חסידי גור ברחוב מלכי ישראל.

השר לבטחון פנים, גדעון עזרא, אמר הבוקר כי הפיגוע הוא חמור מאוד, "אני יכול להגיד על סמך נסיון העבר כי פיגועים כאלה לא נעשים ע"י ארגונים אלא ע"י בודדים שמשאת נפשם היא להרוג יהודים...ישראל לא תוכל להשלים עם פיגוע בירושלים בדרך לכותל", אמר עזרא.

אם אינך מצליח לראות את סרטון הוידאו - לחץכאן להורדה



