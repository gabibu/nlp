

פקחים של עיריית תל אביב הגיעו למדשאה שליד רכבת צפון שבעיר על מנת לפנות משם את עקורי גוש קטיף שהקימו שם מאהל מגורים. לעומת זאת בשעלבים מתאקלמים תושבי עצמונה בשעלבים, ותושבי קטיף בכפר פינס.

עינת יפת, מעקורי נצר חזני, סיפרה ליומן הצהריים של ערוץ 7 על המשא ומתן שמקיימים אנשי המאהל עם הפקחים. "יש כאן שלושים אוהלים, הם הגיעו שישה או שבעה פקחים וביקשו שנעזוב. הם לא באו לפנות אותנו בכוח. אנחנו מבקשים מהם שיאפשרו לנו להישאר במקום מבלי להפעיל את המשטרה נגדנו".

"אם הם לא יסכימו לבקשתנו", אומרת יפת, "נבקש שימצאו לנו מקום אחר".

אחה"צ נודע כי פקחי העירייה בתל אביב נתנו למגורשים ארכה עד מוצאי שבת לעזוב את המקום.

בתוך כך מתרחב מעגל התומכים והמתנדבים למען עקורי הישובים שנחרבו:

אולפנת כפר פינס קלטה את תושבי המושב קטיף כולן. לדברי פיני אפרתי, המרכז את הקליטה מדווח כי מדובר ב-62 משפחות, היינו כארבע מאות עקורים.

לדברי אפרתי גם המושב כפר פינס עצמו והמועצה האזורית אפרים גוייסו למשימות הלוגיסטיות הכרוכות בקליטת העקורים. "הקמנו וועד פעולה באולפנה והוא מרכז את הבקשות, הצרכים הפעילות והמתנדבים". אפרתי מספר כי כרגע מבקשים מארגני הקליטה ממתנדבים להעביר אליהם משחקים, הפעלות וכיוצא באלה. "אנחנו זקוקים למתנדבים לחוגים, הצגות וכו' למשפחות וילדים".

באולפנת כפר פינס הוצב מספר טלפון לקליטת המתנדבים: 04-6371344.

צבי כספי מישיבת שעלבים שקלטה כ-700 מעקורי עצמונה סיפר לערוץ 7 אודות קליטת העקורים בישובו התוך התראה קצרה, וקורא לציבור בישראל לתרום ולסייע.

"אנחנו כמוסד מאוד וותיק מתורגלים בצרות של עם ישראל ולכן יכולנו להתארגן בתוך זמן קצר. יהודים טובים פנו אלינו ושאלו אם אנחנו יכולים לקלוט ישוב שלם על ילדיו. מיד ענינו 'כן. ברוכים הבאים', ומיד התחלנו בעבודה מסביב לשעון כדי לקלוט אותם".

"התפקיד שלי הוא לוודא שהאנשים הללו לא יישכחו ויזכו לחיוך ולחיבוק מהאנשים שלנו. הרבה אנשים מכל רחבי הארץ התגייסו לעזרתנו כדי להשיג ציוד רב. מדובר במאתיים וינטלטורים, הרי חם מאוד כאן בקיץ... מגבות סדינים וכו'. באשר לשאר הצרכים, הפסיכולוגיים ועוד, הרי שכל חמש מאות התושבים שלנו בנוף איילון, מיטב הציבור בארץ, מגוייסים. יש בידי רשימת גיוס. אנשים ויתרו על החופשה השנתית שלהם כדי להתגייס למשימה. אנשי ניהול והייטק עובדים כנהגים... כעת, לא חסר לנו כוח אדם, מה שחסר לנו הוא בעיקר תרומות. המהלך הזה עולה הרבה מאוד כסף וכל יהודי שרוצה לעזור לנו לעזור להם יוכל לדעת לבדו מה צריך לעשות כאן. המעוניינים לסייע יוכלו להגיע לכאן וראות כיצד יוכלו להגיע ולמצוא כיצד לסייע", אומר כספי ומציג את מספר הטלפון האישי שלו למעוניינים לתרום ולסייע: 052-3219627

"יש לנו כאן מוסדות חינוך לכל הגילאים, החלטנו שמדובר באחרים שלנו, חלק בלתי נפרד מאיתנו לכן קצת נצטופף. אצלי בבית יגורו עוד חמישה אנשים, ואם צריך אתן להם את המיטה שלי. אלה האחים שלנו", אומר כספי.

באשר להתייחסות העקורים לתקשורת, אומר כספי כי הם החליטו לשלא לשתף עם התקשורת פעולה לאחר תקופה ארוכה בה הותקפו והוכפשו בה, "וכיום, אני מבין את ההחלטה הזו, להתעלם מהתקשורת".

כספי דיבר בתכנית 'חופש השידור' של ישראל מידד ורמי סדן.

כתבנו מספר על תורמים שהגיעו בימים האחרונים לחנויות ביגוד ברחבי ירושלים ותרמו סכומי כסף גדולים בקופות, על מנת שעקורי חבל קטיף וצפון השומרון ירכשו בהם ביגוד לימים האחרונים, בהם מצוי רוב הציוד האישי של העקורים ארוז ולא בידיהם של העקורים. התורמים יצרו קשר טלפוני עם בתי המלון בהם משוכנים העקורים והודיעו להם על החנויות בהן יוכלו לקבל את התרומה.
(ש)

להאזנה לראיון
