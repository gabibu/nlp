

מחשש למתקפת פיגועים על חיילינו שישארו בישובים שהוחרבו, מבקש צה"ל להקדים את מועד נטישתו את רצועת עזה. ספק אם משרד הבטחון יעמוד ביעד שהוצב לו. בתוך כך נודע כי מכולת ציוד של עקורים אבדה.

אמש, אמנם סיימו כוחות צה"ל את פינוי הישובים מצפון השומרון וחבל עזה מתושביהם אבל המלאכה הניצבת בפני מערכת הבטחון, כך מסתבר, עוד רבה וארוכה.

בשיחות עם גורמים בצה"ל נמסר לכתבנו קובי פינקלר שכעת מתחיל שלב אותו רואים המערכת הבטחון כקשה לא פחות מאשר השלב הראשון של עקירת הישובים: שלב ההיערכות לנטישה צה"לית של רצועת עזה.

כתבנו מדווח כי בצה"ל יש כוונה לסיים מהר ככל הניתן את השלב הזה. זאת מחשש לפיגועי תופת נגד החיילים שנותרו במקום וחשש מכניסת המון פלשתינאי לשטחי הישובים שנעקרו והוחרבו במהלך הימים הקרובים עד לעזיבת הרצועה. למשימה זו הציב צה,ל כיעד את התאריך 8 בספטמבר בו על פי התכנון יועבר באופן רשמי האזור לידי הנהגת הרש"פ.

עוד מציין כתבנו כי למרות המאמץ הצה"לי לעמוד בתאריך היעד הרי שספק גדול קיים אם יעמוד משרד הבטחון בקצב העבודה הנדרש.


צוותים של משרד הביטחון ממשיכים לפעול ביישובים שנעקרו ברצועת עזה, באריזה ובהובלה של רכוש התושבים אשר לא הוצא במהלך העקירה. כתבנו קובי פינקלר מוסר שהרכוש מרוכז על-ידי משרד הביטחון במקום מסודר ואולם לכתבנו נמסר כי לפחות מכולה אחת הלכה לאיבוד.

במקביל מתבצעת על ידי משרד הביטחון הוצאת מרכיבי ביטחון מהיישובים ובכלל זאת חדרי ביטחון, כיתות ממוגנות ומערכות כריזה. מרכיבים אלה יעברו שיפוץ במידת הצורך וייעשה בהם שימוש חוזר ביעדים שייקבעו על ידי מערכת הביטחון. במקביל החל משרד הביטחון בהריסת המבנים הפרטיים בישובים שפונו. צוותים של מספר משרדי ממשלה, בהובלת משרד הביטחון ובתאום עם צה"ל, עוסקים בפרוק ושינוע של תשתיות תעשייתיות וחקלאיות מהישובים. כוחות צה"ל ימשיכו לשהות ביישובים ויעסקו באבטחה מפני טרור ובשמירה על רכוש המתיישבים, עד לסיום הוצאת הרכוש והתשתיות וסיום הריסת הבתים.

במקביל, נמשכת הריסת הבתים בישובים שפונו. הישובים: גני טל, בדולח, רפיח ים, שליו , גן אור וכרם עצמונה כבר נהרסו והיום ימשיכו בהריסת נצר חזני, גדיד, ונצרים.

