

נשיא בית המשפט העליון אהרון ברק הציע לשופטת שזייפה פרוטוקולים לפרוש מעצמה ולא להמתין להדחה רשמית.

כזכור, זייפה השופטת הילה כהן ארבעה עשר פרוטוקולים של דיונים שלא התקיימו באולם בית המשפט. השופטת כהן רשמה בפרוטוקולים את דברי הצדדים למרות שאיש מהם לא נכח באולם בית המשפט. מדובר במקרים בהם איחרה השופטת להגיע לבית המשפט והצדדים עזבו את המקום לאחר שנואשו מלהמתין לה.

יצויין כי התלונות נגד השופטת כהן נגנזו בתחילה על ידי פרקליטת המדינה דאז, עדנה ארבל, אולם בשל דרישתה של נציבת התלונות נגד שופטים הוחזרו התלונות לדיון.

בעקבות הדיון המחודש הוחלט על ידי הוועדה שהוקמה לדון בעניין לנזוף בשופטת כהן ולהעבירה לכהונה בבית משפט אחר. עם זאת, בימים האחרונים נודע כי בתי משפט שהוצע להם לקבל לשורותיהם את השופטת כהן, סירבו לקבלה.

אתמול נפגשה כהן עם נשיא בית המשפט העליון, אהרון ברק, ומנהל בתי המשפט, בועז אוקון, לדון בהשתלשלות העניינים. השופט ברק המליץ לכהן לפרוש מרצונה מתפקידה, על מנת שלא יהיה צורך לפטרה.
(ש)
