

שרת התקשורת דליה איציק אשרה את תוכנית ניידות המספרים, שתאפשר לכל מנוי לשמור על מספרו המקורי במעבר בין חברות תקשורת.

בהנחיית שרת התקשורת דליה איציק, ולאחר שימוע שנערך לכל חברות התקשורת בארץ, נחתמה התוכנית שתאפשר לכל מנוי לשמור על מספר הטלפון המקורי שלו, כולל הקידומת, במעבר בין חברות תקשורת מאותו הסוג (בין חברות טלפוניה קווית כגון "בזק" ו"הוט" או בין חברות הסלולר). ניידות המספרים תחל בסוף שנת 2006.

במשרד התקשורת אומרים כי התוכנית הוכנה בראייה צרכנית, כאשר נשמרה יכולת המנוי להבחין בין שיחה תוך-רשתית לבין שיחה בין-רשתית (שהיא בד"כ יקרה יותר בשל תשלום בעד "קישוריות"). בתוכנית הושם דגש על פשטות, מהירות ויעילות של הליך ההתניידות, ללא תשלום מצד המנוי, ללא צורך מצדו לפנות לחברה הננטשת ותוך 4-3 שעות כאשר משך הפסקת השירות למנוי לא יעלה על מחצית השעה.

שרת התקשורת מציינת את התכנית החדשה בסיפוק ואומרת: "ניידות מספרים מהווה נדבך נוסף במערכת היחסים החדשה שאנחנו בונים בין הצרכן לחברות התקשורת. הניידות, קביעת התקן לשקיפות ובהירות חשבונות הטלפון והליברליזציה בייבוא טלפונים סלולריים ישפרו את כושר המיקוח של הצרכן ויביאו להורדת מחירים ולשיפור השרות".
(ש)

