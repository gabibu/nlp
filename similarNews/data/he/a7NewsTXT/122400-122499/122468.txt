

יו"ר ש"ס נפגש היום עם נשיא המדינה וביקש ממנו להעניק חנינה לכל עצורי ההתנתקות והסרבנות. "עם ישראל עבר את אחת מתקופותיו הקשות...המשימה הקשה ביותר העומדת כעת, היא לשמור על אחדות העם וליצור פיוס".

יו"ר ש"ס, ח"כ אלי ישי, נפגש עם נשיא המדינה, משה קצב וביקש ממנו להעניק חנינה לכל עצורי ההתנתקות והסרבנות. "עם ישראל עבר את אחת מתקופותיו הקשות...המשימה הקשה ביותר העומדת כעת, היא לשמור על אחדות העם וליצור פיוס".

גם חבר הכנסת ניסים זאב קרא ביומן הצהריים של ערוץ 7 לשחרר את העצורים מאירועי העקירה בכפר דרום. בדבריו שלל גם הוא את המידע אודות חומצה שנזרקה לכאורה על העוקרים. "הייתי על הגג בכפר דרום. נשפך כחצי דלי של אותם מים שקראו להם חומצה, גם בעיני זה פגע. אבל בשטיפה קלה זה ירד. ברור שזה לא היה חומצה. חומצה לא הייתה יורדת במים. לא הייתה שם הרמה של חומצה".

שופטת בית המשפט העליון, דורית בייניש, קיבלה את ערר המדינה על החלטת בית המשפט המחוזי ליד כלא בבאר שבע לשחרר שמונה מ- 120 המסתננים, שנעצרו בעימותים בכפר דרום. השופטת בייניש הורתה להשאירם במעצר עד יום ראשון, אלא אם תאפשר התפתחות החקירה לשחררם מוקדם יותר, כך דווח ב'הארץ'.

בית המשפט המחוזי קבע, כי אין כל ראיה לכך שהשמונה שהו על גג בית הכנסת בכפר דרום בעת הפינוי ביום חמישי. בייניש קבעה כי ישנו חשד סביר לנוכחותם במקום, וכי לנוכח חומרת החשדות, די בחשד זה כדי להצדיק את החזקתם במעצר בשלב זה של החקירה.

מעצרם של יתר 112 העצורים הוארך ביום שני עד ליום חמישי. מרבית העצורים סירבו לשתף פעולה עם החוקרים, והמשטרה מסתמכת בחקירתה על סרטי הוידיאו הרבים שצולמו בעת העימות בכפר דרום.
