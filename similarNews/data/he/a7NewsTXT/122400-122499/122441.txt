

מי זייף חתימות בדרך לכינוס מרכז הליכוד? חברי מרכז ליכוד משכו את חתימתם מהעתירה הדורשת לכנס את מרכז הליכוד לאחר שקיבלו איומים מפורשים מצד אנשי ראש הממשלה כי ייפגעו.

אחד מחברי מרכז הליכוד,(השם שמור המערכת) קיבל, לדבריו, איומים מפורשים מסמנכ"ל הליכוד כי "הסיכויים שהבן שלך יתחיל לעבוד ב--- (מקום עבודה בשליטת הממשלה)--- שואפים לאפס אם תחתום על הדרישה לכנס את המרכז".

חבר מרכז אחר, העובד במס הכנסה, קיבל טלפון אישי ממנהל רשות המיסים, איתן רוב, המזהיר אותו מפעילות פוליטית. האיומים והלחצים הביאו לכך שארבעים ושישה מחברי המרכז משכו את דרישתם המקורית לכנס את המרכז כדי לדון במועד הפריימריס לראשות התנועה. ואולם, בעקבות חשיפת האיומים, חזרו בהם אחדים בפעם השניה וחידשו את החתימה. במקביל, אוספים יוזמי ישיבת המרכז חתימות חדשות כדי להבטיח שיעברו את רף עשרים האחוזים הדרושים כדי להביא לישיבת מרכז. כתבנו אריאל כהנא מדווח כי החתימות החדשות והמחודשות יוגשו עוד היום (ד') לבית הדין של הליכוד.

נזכיר כי הויכוח הקשה על מועד כינוס מרכז הליכוד מתנהל כבר מספר שבועות במוסדות הפנימיים של התנועה. בתחילת השבוע הודיע יו"ר המרכז, השר צחי הנגבי, כי הוא דוחה את העתירה לכנס את המרכז משום שלטענתו זויפו חתימותיהם של אותם ארבעים ושישה חברים.

הנגבי הציג מכתבים עליהם חתומים כל אחד מחברי הקבוצה. אלא ששעות ספורות לאחר הודעתו התברר כי ידה הארוכה של לשכת ראש הממשלה הייתה מעורבת עמוקות במכתבי ביטול החתימות. הנגבי עצמו נאלץ להודות בפני בית הדין כי "למען הגילוי הנאות, אציין כי כל המכתבים הופנו אלי על ידי לשכת יו"ר התנועה, וכי ב-16 מהם מופיע נוסח סטנדרטי ובו 5 סעיפים זהים".

בנוסף לכך פנו אחדים מאותם חברי מרכז להנגבי ולאמצעי התקשורת ומסרו להם כי אנשי שרון הם שלחצו ואיימו בתביעה שיסירו את החתימות ולא להפך. אברהם ממן, חבר מרכז הליכוד ממגדל העמק אמר לבשבע כי "פניתי להנגבי ואמרתי לו שהליכוד זה לא מפלגת העבודה. את החתימה שלי אף אחד לא זייף. כשראיתי בטלוויזיה את הרעש שעושים כאילו היו זיופים החלטתי לחדש את חתימתי. הזהרתי את הנגבי שאם ימשיך לטעון שהיו זיופים אגיע אתו לבית משפט".

ממן ועמו חברי מרכז נוספים העבירו לבית הדין של התנועה מכתב המסביר את השתלשלות האירועים ואת עמדתם הסופית התומכת בכינוס המרכז. עדיין לא ברור האם במספר החברים שחזרו מביטול החתימה יהיה די כדי להביא לכינוס המרכז.
