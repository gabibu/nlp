

אחד הפרקים הקשים של עקירת גוש קטיף יתחיל ביום ראשון, עם התחלת העתקתם של הקברים מבית העלמין בגוש. במשך השבוע תתקיים הלוויה ציבורית לאלו אשר ייטמנו בחלקה המשותפת בהר הזיתים.

אחד הפרקים הקשים של עקירת גוש קטיף יתחיל ביום ראשון, עם התחלת העתקתם של הקברים מבית העלמין בגוש. במשך השבוע כולו יתקיימו הלוויותיהם של החללים שקבריהם מועתקים מגוש קטיף, וביום חמישי הבא תתקיים הלוויה ציבורית לאלו אשר ייטמנו בחלקה המשותפת בהר הזיתים.

עו"ד מוטי מינצר חבר הפורום המשפטי למען א"י ובא כוחן של המשפחות השכולות מגוש קטיף, אומר לכתבתנו רותי אברהם כי מלבד ההלוויות האישיות של החללים אשר יובאו למנוחת עולמים בבתי עלמין בארץ לפי תיאום עם בני המשפחות, תתקיים גם הלוויה ציבורית.

לדבריו לחללי גוש קטיף הוקצתה חלקה משותפת בהר הזיתים בסמוך למקום קבורתו של זבולון המר ז"ל.

מינצר אומר כי לחלקה המשותפת בהר הזיתים יובאו לקבורה כ - 20 מחללי גוש קטיף, והציבור יתבקש להשתתף בהלוויה, ובכך לבטא "את האבל הכללי על חורבן גוש קטיף".
