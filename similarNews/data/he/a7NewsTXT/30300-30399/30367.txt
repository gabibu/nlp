

הערב התפרסם בכל אמצעי התקשורת כי בחודש האחרון הצטרפו לליכוד כ 70,000 בני אדם.
כך עולה מסיכום ביניים של נתוני מפקד החברים שנערך בימים אלו בתנועה. בכך הופך הליכוד לגוף הפוליטי הגדול בישראל, עם כ-170 אלף חברים רשומים. מפקד החברים בתנועה יסתיים בסוף חודש יולי, לקראת הבחירות שייערכו לוועידת הליכוד בעוד כשלושה חודשים.

בערוץ 1 דיווחה על התופעה הכתבת איילה חסון וציינה שבין המתפקדים גם תלמידים מישיבה המזוהה עם ש"ס. בתגובה על נתוני ההתפקדות חסרי התקדים האלה אמר אמנון אברמוביץ, אף הוא מערוץ 1, כי כפי הנראה מדובר בהתפקדות שנועדה לעזור או להפריע לאחד משני המועמדים: אריאל שרון או בנימין נתניהו. חסון ציינה כי היא מתקשה להאמין כי אלו שהיו שייכים מבחינה אידיאולוגית למפלגת העבודה שינו את דעותיהם.

בערוץ 2 סיקרה את התופעה הכתבת רינה מצליח, וציינה כי בעיקר מפתיעה ההתפקדות בקיבוצים. היא ראיינה את נירית ארז מקיבוץ נצר סירני, שעקב פניותיה לחברי קיבוצים התפקדו רבים. ארז סיפרה כי החלה להתקשר לחברים בקיבוצים שונים ולהתעניין מי מביניהם הוא ממצביעי ליכוד שעדיין לא התפקד. לדבריה חלק הודו כי הם הצביעו בעבר לליכוד אך בחשאי וגם עתה הם חוששים להיחשף. היא סיפרה כי חברת קיבוץ חולדה אמרה לה כי אמנם היא התאכזבה ממפלגת העבודה אבל איננה רוצה בעיות, כלשונה.

באיגרתו לחברי מנהיגות יהודית ערב תשעה באב מצטט משה פייגלין דברים מכתבתה של חנה קים במוסף הארץ מיום שישי: "המתחרה הגדול של נתניהו היום, מלבד שרון, במלאכת ההתפקדות, הוא משה פייגלין, מנהיג 'זו ארצנו' לשעבר, הפוקד במרץ אנשים לליכוד כבר יותר משנה. עד עתה הצליח פייגלין לפקוד אלפים, רובם מתנחלים. אחד משרי הליכוד אמר השבוע בדאגה כי בקרב בין נתניהו לשרון עוד עשוי פייגלין להיות לשון המאזניים. המתפקדים החדשים האלה ישפיעו בעיקר על שינוי דמותו של הליכוד והרחקתו ימינה אל השוליים".
קים מסיימת את דבריה: "הולך ומתברר כי בתוככי מפלגת השלטון צומח כוח שלישי, שאינו נתניהו ואינו שרון".
