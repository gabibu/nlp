

אתמול נתמנה ח"כ חיים רמון, השייך לחלק השמאלי של מפלגת העבודה, לעמוד בראש ועדת החוץ והביטחון. במענה לשאלת כתבים מה יעמוד על סדר יומו אמר כי הוא ייגש לערוך בדיקת עלויות של עבודת צה"ל ביישובים ביש"ע. בשיחות לעיתונאים אמר עוד כי הוא יפעל בוועדה לקדם את תכניתו המדינית לנסיגה חד צדדית ולפינוי יישובים מחבל עזה.

בתגובה להודעותיו של רמון פרסם ח"כ צבי הנדל מהאיחוד הלאומי כי מעתה עומד בראש ועדת החוץ והביטחון אדם חסר אחריות לאומית-ביטחונית, הפועל מתוך רשעות, ומתוך ציניות פוליטית.

"למען המטרות המפלגתיות הקטנות שאליהן הוא חותר רמון מוכר בשיטתיות מופלאה את תורת הטרנספר היהודי שלו, וכעת הוא מתכוון להשתמש לצורך כך גם בוועדת החוץ וביטחון של הכנסת. רעיונותיו המסוכנים של רמון מסכנים, פשוטו כמשמעו, את מדינת ישראל כולה.
היישובים והמתיישבים החלוצים בחבל קטיף מגינים בגופם על אזרחי ישראל, כך חושבים אלופי צה"ל רבים. אפילו על נצרים הם אמרו כי 'אם לא הייתה קיימת, היו צריכים להמציא אותה...', וכך גם התבטא חודש לפני הירצחו, יצחק רבין ז"ל, כשאמר מעל בימת הכנסת: "הלוואי שיהיו כמותם...כמו גוש קטיף...".

גם ללא אמירות אלה של בטחוניסטים מובהקים ידוע שחבל עזה הוא קן צרעות של הרשות הפלשתינית, שאינו מתפוצץ על מדינת ישראל אך ורק בזכות ההתיישבות היהודית שם. בזכותה מתאפשר לצה"ל לפעול בשטח", הודעתו של הנדל.

בשיחה עם כתבתנו רותי אברהם אמר הנדל כי הוא וחבריו מהמחנה הלאומי "השפוי", כלשונו, יבחנו את מעשיו של רמון בקפידה ויעמדו על המשמר למנוע ממנו לעבור קווים אדומים. לדבריו, אם רמון, כיו"ר הוועדה, ייתן תוקף מוסרי לרוצחים או יפיץ מידע שקרי או סודי שיש בו כדי להזיק לבטחון המדינה ככלל, ולאזרחיה באשר הם שם, ידאגו הוא וחבריו "לטרנספר" את רמון מראשות הוועדה החשובה.

"לא ניתן לו לנצל את התפקיד למען מטרותיו, שכאמור הן משלבות רשעות וציניות פוליטיות וגורמות נזק ברור לבטחון ישראל תוך כדי מתן עידוד לרוצחים בעת מלחמה", דברי הנדל.

עוד אמר הנדל כי אף על פי שרמון יודע לפרסם את דעותיו, והוא גם זוכה לבימה תקשורתית כחביב התקשורת, עדיין כדי לקבל החלטות בוועדה יש צורך ברוב, ובוועדה, לדבריו, חברים גם חכי"ם בעלי תודעת אחריות לאומית, כגון ח"כ אורי אריאל, המכהן כיו"ר ועדת המשנה לביטחון שוטף, האחראית בין היתר לבטחונם של אזורי יש"ע והצפון.

יצוין כי גם בנימין בן אליעזר, יו"ר מפלגתו של רמון, מפלגת העבודה, תקף את רמון בנאומו בפני משתתפי ועידת המפלגה, שהתקיימה בתחילת יולי. בן אליעזר אמר לרמון שקרא לפנות את היישובים בחבל עזה: "בעצם קריאתך לפינוי יישובים אתה פותח במלחמת אחים, ואתה נותן לערפאת את הפרס הגדול ביותר", אמר בן אליעזר.

עוד יצוין כי ועידת מפלגת העבודה דחתה את הצעתם של חברי הכנסת חיים רמון ואברהם בורג לתמוך בפינוי יישובים מבודדים ביש"ע.

רמון ובורג הציעו להכניס את הסעיף התומך בפינוי יישובים מבודדים למצעה המדיני של המפלגה, אך הצעתם נדחתה. את הקביעה כי הוועידה אכן מתנגדת להכנסת סעיף זה למצע העבודה קיבל עו"ד משה שחל רק לאחר שקיים שלוש הצבעות גלויות בנושא.
