

שר החוץ האמריקני קולין פאוול אמר כי סוכנות הביון האמריקנית ה-CIA מגבשת תוכנית חדשה להגנה על ישראל מהתקפות טרור. פאוול סירב לפרט את פרטי התוכנית, אך אמר כי היא גובשה "בשיתוף עם בכירי הרש"פ".

הדברים נאמרו בניו יורק בתום פגישת "פורום הרביעייה". בפורום חברים מזכיר המדינה האמריקני קולין פאוול, מזכ"ל האו"ם קופי אנאן, הממונה על קשרי החוץ באיחוד האירופי חוויאר סולאנה ושר החוץ הרוסי איגור איוואנוב.

אתמול התפרסם דו"ח ועדת השירותים החשאיים של הסנאט והקונגרס, ובו מאשים הקונגרס את סוכנויות הביון ה CIA בכשל בסיכול פיגועי 11 בספטמבר. הBBC מדווח כי ה CIA הFBI וה NCI הם האשמים בכשל המודיעיני. בין הכשלים מוזכרים בדוח תקשורת לקויה, הקצאת כוח אדם שגויה ואי ציות של ה CIA להוראה של הקונגרס, ולפיה על הארגון לבטל הנחיות האוסרות על גיוס סוכנים סמויים בעלי עבר "בעייתי".

כך, למשל, נמנע גיוסם של סוכנים שיכלו לאסוף מידע בקרב ארגוני הטרור. עוד מאשימה הוועדה את ה CIA בהזנחת המודיעין האנושי, כלומר סוכנים סמויים, לטובת אמצעים אלקטרוניים. בדו"ח צוין כי ה CIA נכשל בהחדרת סוכנים לארגון אל קאעידה, לפני 11 בספטמבר.
בדו"ח צוין כי רק שליש מהסוכנים שהיו זקוקים לעבודתם לשפה נוספת אכן ידעו אותה.
