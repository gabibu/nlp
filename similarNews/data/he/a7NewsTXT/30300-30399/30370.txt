

אתמול הגיש ח"כ מיכאל קליינר מסיעת חרות הצעת חוק חדשה, ולפיה תופסק עבודתה של ועדת אור. הצעת החוק קובעת מנגנון להפסקת פעולתן של ועדות חקירה ממלכתיות או לפחות להקפאת פעולתן.

על פי הצעת החוק, הממשלה תוכל להקים ועדת חקירה רק באישורה של הכנסת, וכמו כן היא תוכל להפסיק את עבודתה של ועדת חקירה באישור הכנסת, בבחינת: הפה שהקים הוא הפה שיעצור. את פעולתה של ועדת אור מציע קליינר להפסיק בהוראת שעה.

בדברי ההסבר להצעתו כותב קליינר כי חוק ועדות חקירה אינו קובע דרך להפסקת פעילותן. מרגע שהוקמה הוועדה אין דרך שתאפשר הפסקת פעילותה, גם אם הממשלה, הוועדה, גורם אחר או כולם גם יחד מגיעים להסכמה על הצורך בכך, ולכן יש צורך בקביעת מנגנון חוקי כזה.

באשר לביטולה של ועדת אור, כותב קליינר, כי כבר כשהוקמה היו שנויים במחלוקת מניעי הקמתה והתועלת העשויה לצמוח ממנה. "היום נראה שהולכת ומתגבשת הסכמה רחבה שנזקה של הוועדה מרובה מתועלתה, וכי יש אינטרס ציבורי בהפסקת פעילותה. היות והחוק הקיים אינו מאפשר הפסקת פעולתה של ועדת אור, גם אם הממשלה, הוועדה בעצמה, או נשיא בית המשפט העליון היו רוצים בכך, וספק אם הנורמה הכללית שקובעת הצעת החוק החדשה חלה על ועדה שכבר קמה, לכן קובע החוק בהוראת שעה את הפסקת פעולתה של ועדת אור".
