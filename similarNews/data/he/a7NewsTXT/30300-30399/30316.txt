

הערב, ליל תשעה באב, ייפגשו בצוותא דתיים, חילוניים ואוכלוסיות שונות בכיכר רבין בתל-אביב. במיפגש זה יקראו את מגילת איכה - מגילת החורבן - ויאמרו קינות. אח"כ יפתח דיון בנושא הקשור בלקחים מחורבן בית המקדש ובהשלכתם על דורנו.

השנה משתתף האגף לתרבות תורנית במשרד החינוך באירועים אלה שמתקיימים ביוזמת הרב מיכאל מלכיאור. במיפגש ישתתפו נציגים מבית מדרש "תאיר" בתל-אביב, שמטרתו העיקרית היא הנחלת ערכי היהדות בעם ישראל. בכנס ינסו הצוותים למצוא יחדיו את הדרכים לאהבת חינם ולמניעת שנאת חינם בתוך האוכלוסיות הישראליות המגוונות.

בין המשתתפים באירוע: הרב מיכאל מלכיאור - סגן שר החוץ, רון חולדאי - ראש עיריית תל-אביב, הרב יוחנן פריד - מנהל האגף לתרבות תורנית במשרד החינוך, האלוף עוזי דיין. אירועים מסוג זה יתקיימו גם בערים חיפה ובאר-שבע.
