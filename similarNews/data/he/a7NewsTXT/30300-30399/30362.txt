

שני מחבלי תופת רצחו שלושה ופצעו למעלה מ-30 בפיגוע בתל אביב. הפיגוע אירע סמוך לשעה 22:20 בחזית בית הקולנוע "מרכז" ברחוב נווה שאנן בתל אביב. שני מחבלי התופת הפעילו את מטעני הנפץ שנשאו על גופם במרחק 15 מטר זה מזה, בהפרש של שניות אחדות.

המשטרה ציינה כי המיעוט היחסי בנפגעים נבע מהעובדה שכמות חומר הנפץ לא הייתה גדולה. האזור שבו אירע הפיגוע משמש למגורי פועלים זרים רבים.

מזכיר הקבינט של הרש"פ אחמד עבד אל רחמן אמר כי הפיגועים בתוך מדינת ישראל "מזיקים" למאבק של ערביי הרש"פ וקרא "לבצע פיגועים נגד חיילים ומתנחלים רק בשטחי 67'".

יועץ התקשורת של ראש הממשלה רענן גיסין אמר אמש בראיון לרשת ה-CNN כי "תגובתה של ישראל לפיגוע שהיה הערב בתל אביב תהיה מהירה". גיסין הטיל את האחריות לפיגוע על הרשות "שאינה עושה דבר למניעת הטרור, ושאינה מגנה את הטרור בדרך של העמדת האחראים לדין".
