

בפגישת ראשי מועצת יש"ע עם שר הביטחון בנימין בן אליעזר ,שהתקיימה אתמול בעמנואל, דווח כי השר הבטיח להציב גדר אלקטרונית סביב היישוב עמנואל.
עוד דווח כי בן אליעזר הבטיח לסלול כביש גישה חדש ליישוב, להקים ועדה בין-משרדית לנושא הביטחון בעמנואל ולהקצות 100 מיליון שקל לטובת רכיבי מיגון לכלל יישובי יש"ע. כך דיווח דובר מועצת יש"ע יהושע מור יוסף.

אתמול בשעות הבוקר המוקדמות הגיע שר הביטחון לאזור בלוויית סגן הרמטכ"ל האלוף גבי אשכנזי, ואלוף פיקוד המרכז יצחק איתן, והם סיירו בזירת הפיגוע. בסיום הביקור הגיע לעיר עמנואל, שם כינס ראש מועצת העיר ישיבה, ובה השתתפו תושבי העיר, ראשי מועצת יש"ע ושר הביטחון בן אליעזר.
במהלך ביקורו של שר הביטחון המשיכו כוחות צה"ל לנהל מרדף אחרי חוליית המחבלים שביצעה את הפיגוע.

בתשובה לשאלות כתבים הוסיף שר הביטחון כי ייתכן שצריך לתגבר את העיר עמנואל באמצעי ביטחון נוספים, וכי ייתכן שמערכת הביטחון תוסיף גדר ליישוב, אף על פי שהפיגוע בוצע מחוצה לו.
גורמים צבאיים הדגישו כי צה"ל עושה מאמץ אדיר כדי להדוף כניסת מחבלים מתאבדים לישראל, דבר שייתכן כי הוא בא על חשבון הביטחון בצירי התנועה ביש"ע.

נציגי מועצת עמנואל מתחו ביקורת קשה על התנהגותה של מערכת הביטחון, שלדבריהם לא הפיקה לקחים מהפיגוע הקודם, ולא נקטה אמצעים כדי למנוע את הפיגוע. במהלך הפגישה אמר ראש מועצת עמנואל יששכר פרנקנטל כי לאחר הפיגוע הראשון הוא הכין מסמך, ובו דרישות בטחוניות ולקחים, אך מאז לא נעשה דבר. עוד אמר פרנקנטל כי עמדת התצפית שהוקמה בכניסה ליישוב אינה ממוקמת במקום הנכון ואינה חולשת על כל השטח.

הוא ציין כי עמנואל על תושביה תישאר במקום, ולכן יש לדאוג לחיי האזרחים המתגוררים בה. במהלך הפגישה עלתה שוב הדרישה להקים גדר אלקטרונית, במקום הגדר ה"טיפשה", כדברי התושבים, הקיימת היום בחלק מן המקומות בעמנואל. ראשי המועצה גם חידשו את דרישתם לסלילת כביש גישה חדש. לדבריהם, הכביש הקיים מאריך את הדרך ללא צורך, ולכן הם מעוניינים בכביש גישה שיגיע מדרום, מאזור נחל כנא.
שר הביטחון נענה לרוב הדרישות והתחייב כי מערכת הביטחון תעשה כל שביכולתה כדי לשמור על חיי התושבים בעמנואל.
