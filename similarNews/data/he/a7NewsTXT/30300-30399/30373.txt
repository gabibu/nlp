

בעוד הנשיא קורא היום לתלמידי הישיבות לנצל את ימי חופשתם כדי לעבור אימונים צבאיים כדי להשתלב בשירות לאומי, עסקה ועדת החינוך בהיערכות לפתיחת שנת הלימודים תשס"ג, ועיקר הדיון היה בנושא גביית הכספים מההורים.

בפתח ישיבתה של הוועדה ציין יו"ר הוועדה ח"כ אורלב כי בתי ספר רבים סובלים מליקויי בטיחות קשים, אך התקציב אינו מועבר לביצוע התיקונים הדרושים בשל שיבוש יחסים בין שרת החינוך לשר האוצר, מצב הגורם לבזבוז כספים ולאי ניצול נאות של תקציבים. בנושא תשלומי הורים אמר אורלב כי אף על פי שוועדת החינוך קיבלה החלטות מחייבות בנושא, הבאות להגן על ההורים מתשלומים מוגזמים, "אנו מוצאים הפקרות מוחלטת, וקביעות שרירותיות של גביית סכומים מוגזמים. אין דין ואין דיין. איש הישר בעיניו יעשה. תשלומי יתר פוגעים בעיקר במשפחות משכבות הביניים ומהשכבות הנמוכות. זהו מס רגרסיבי נוסף, המוטל על ההורים, ואסור שכך יהיה. לא ייתכן שהמחסור והקיצוץ בתקציב החינוך יתמלא מכיסם של ההורים. המדינה חייבת למצוא את מקורות המימון לחוק חינוך חובה חינם, ואדאג לכך שנגד כל מנהל שלא יקיים את החוק תוגש תביעה אישית בנציבות שירות המדינה".

בסוף דיוניה החליטה הוועדה בין השאר כי בתי הספר יכולים לשלוח להורים רק את לוח התשלומים האחיד שמפיץ משרד החינוך.

הוועדה הדגישה כי בסוף שנת הלימודים, בטרם יגישו בתי הספר בקשת תשלום לשנה הבאה, עליהם לפרסם להורים דו"ח הכנסות והוצאות מהשנה החולפת. כמו כן גם מנכ"לית משרד החינוך קיבלה עליה לפעול בנחישות בשנת הלימודים תשס"ג נגד גביית תשלומים בלתי חוקיים מההורים.
