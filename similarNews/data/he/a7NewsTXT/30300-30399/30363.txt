

רה"מ שרון אמר אתמול כי למרות הפיגוע בעמנואל הוא נחוש בדעתו לעשות הכול, כדי להשיג הסדר מדיני. דבריו נאמרו בעת מפגש צוות ההיגוי למו"מ עם הרש"פ, שהתקיים בלשכתו ובו שותפים שר הביטחון, שר החוץ ושר האוצר.

בתום הישיבה הוחלט על מתן הקלות נוספות לערביי הרש"פ, וזאת על פי בקשתם של נציגי ארצות-הברית, אירופה, רוסיה והאו"ם. בישיבה הועלתה גם האפשרות להעביר כספים לערביי הרש"פ דרך ארגוני מתנדבים, וישירות לבתי-חולים מבלי שהכסף יעבור דרך מנגוני הרשות.

בישיבה סוכם עוד כי פרס ואנשי צוותו ימשיכו במגעיהם עם הרש"פ. זמן קצר לפני פגישתו עם נשיא המדינה אמר פרס לכתבים כי הפגישה עם הרש"פ שתוכננה לאתמול נדחתה לימים אחדים בגלל הפיגוע בעמנואל. הוא ציין כי בצוות הרש"פ משתתפי הממונים על האוצר, הפנים התעשייה וכן סאאיב עריקאת.

בכתבה שהתפרסמה אתמול בעיתון הארץ כותב העיתונאי עמוס הראל כי בניגוד לדעתו של הדרג המדיני סובר השב"כ כי הקלות לאוכלוסייה הערבית והסרת העוצר יאפשרו למחבלים לממש את תוכניותיהם לפיגועים. בחסות ההמונים ברחובות יוכלו מחבלים לנוע ביתר קלות ולצרף מטענים למתאבדים. עוד מציין הראל כי גורמי ביטחון בכירים אמרו שכרגע אין מה לדבר על הקלות או על מחוות.

בכתבתו מונה הראל כשלים אחדים שאפשרו את הפיגוע ליד עמנואל, וביניהם מחסור בכוח אדם לשמירה על היישובים. "רק השבוע החליט מפקד אוגדת איו"ש תת-אלוף יצחק גרשון להתנדב עם קציניו וחייליו לשבוע של אבטחת יישובים, וזאת על רקע המחסור שנוצר בשומרים שם", כותב הראל.

הראל מציין גם כי אף על פי שארבעה ארגוני חבלה הצהירו כי הם שביצעו את הפיגוע, הקשר שלו לעיר שכם ברור מאחר שבעיר נותרה תשתית טרור ענפה, המאפשרת פיגועים. צה"ל, כותב הראל, אינו נכנס לשכם מאז מבצע "חומת מגן" משום שהדבר מצריך כוחות רבים, ולכן בשכם יש "וואקום סיכולי" שמאפשר לרשתות הטרור לפעול מהעיר באין מפריע.
