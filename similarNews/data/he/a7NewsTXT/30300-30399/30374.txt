

מסתעפת פרשיית הסחר באמל"ח, שבה מעורבים חיילים וגם תושבי אדורה ותלם. בלשי מרחב חברון עצרו אתמול רב סרן במילואים תושב דרום הארץ, החשוד שהעביר אלפי כדורים לערביי הרש"פ.

מעצרו התאפשר בעקבות חקירתם של ארבעת העצורים הראשונים בפרשה, שני זוגות של אחים מהיישובים אדורה ותלם, שנעצרו לפני ימים אחדים בחשד כי במשך כארבע שנים העבירו אמצעי לחימה לערבים באזור חברון.

שלושה חיילים עדיין עצורים, ויחידת מצ"ח היא שחוקרת אותם, בשל היותם בשירות צבאי. החיילים, תושב גדרות ותושב כפר-סבא, המתנדב במשמר האזרחי בעיר, נעצרו במסגרת הפעילות של יחידת מרחב שרון, מודיעין כפר סבא, וכוחות משטרה נוספים.

בעוד המשטרה חוקרת את זרימת התחמושת אל ערביי הרש"פ באמצעות אזרחי ישראל, ממתין ח"כ דוד טל למימוש הבטחתו של רה"מ לאסוף את הנשק מערביי הרש"פ.

שלשום שיגר ח"כ דוד טל, המכהן גם כחבר ועדת החוץ והביטחון, לרה"מ שרון מכתב, ובו הדגיש את נושא איסוף הנשק מידי ערביי הרש"פ. במכתב, שהגיע לידי כתבתנו רותי אברהם, מציין ח"כ טל כי הוא פונה אל רה"מ כעת, "כשאנו נמצאים בתקופה שלאחר מבצע "חומת מגן", ועדיין אנו עדים להתקפות טרור על אזרחי מדינת ישראל ועל חיילי צה"ל".

טל מזכיר לשרון: "בנאומך לאומה ביום י' באדר תשס"ב, 22.2.02, הבהרת כי איסוף הנשק הוא מהלך הכרחי כדי למנוע אבדות נוספות בקרב חיילי צה"ל ואזרחי מדינת ישראל. לעניות דעתי איסוף הנשק יתרום תרומה ניכרת להרגעת המצב ויעניק לחברה הערבית הזדמנות לשקם את עצמה מבחינה כלכלית ומוסדית גם יחד".

"לכן", ממשיך טל במכתבו, "אבקש להיוודע: האם ניתנה הוראה חד משמעית לצה"ל לאסוף מכל פלשתיני את נשקו? מהי כמות הנשקים אשר נותרה בידי הפלשתינים?
