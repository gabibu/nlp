

יתושים נגועים בנגיף קדחת הנילוס המערבי נתגלו בקיבוץ יוטבתה שבערבה הדרומית, כ-30 ק"מ מאילת. היתושים התגלו בבדיקות שגרתיות שקיימו אנשי האגף ללוחמה במזיקים במשרד לאיכות הסביבה.

ממצאי הבדיקות הועברו ליו"ר המועצה האזורית חבל אילות, אודי גת, תוך הנחייה לבצע הדברה על מנת להפחית את אוכלוסיית היתושים באזור. בימים הקרובים יבצעו מומחי המשרד לאיכות הסביבה מעקב אחר האזור הנגוע.

השר לאיכות הסביבה, צחי הנגבי, פנה ליו"ר מרכז השלטון המקומי, עדי אלדר, וביקש אותו לשתף פעולה עם משרדו ולהפעיל לאלתר את כל צוותי ההדברה שלהם, על מנת להפחית את הסיכון לחלות בקדחת הנילוס המערבי.
