

באזור בריכות החמצון של קיבוץ ניר אליהו זיהה כוח צה"ל שני מחבלים. הכוח פתח לעברם באש והרג את אחד המחבלים. לאחר בדיקה נמצא נשק על המחבל ההרוג.
אמש הפציצו מטוסי חיל האוויר מבנה במחנה הפליטים נוסייראת. כתבנו קובי פיקנלר מסר כי לפי החשד במבנה הייתה מחרטה לייצור פצצות מרגמה של החמאס.

כוחות מיוחדים של צה"ל עצרו ברמאללה את שבח אבו חמד, המשתייך למחבלי התנזים בעיר. כתבנו קובי סלע מוסר כי אבו חמד היה מעורב בפיגועים באזור המרכז, כמו בניסיון לפוצץ מכונית תופת ליד מועדון "ברבי" לפני כחודשיים. את הניסיון הזה סיכל המאבטח. הוא ירה על המחבל שנהג את המכונית לעבר המועדון. אבו חמד הועבר לחקירה בשב"כ.

אתמול עצר כוח מסתערבים ברמאללה את מוחמד א-נאטשה, מפקד החמאס ביהודה ושומרון. יחידת מסתערבים של צה"ל עצרה אותו ליד בית החולים בעיר, כך לטענת ערבים.
לדברי מקורות בטחוניים בישראל, נאטשה היה שותף לשורה של פיגועים נגד ישראלים ונגד צה"ל באזור חברון.

יש לציין כי צה"ל והשב"כ ממשיכים במדיניות המעצרים הנרחבת. במהלך יום אתמול נעצרו ארבעה מבוקשים בשכם ושני מבוקשים נוספים ליד חברון ובטול כרם. לפנות בוקר אתמול נעצרו עוד שלושה מבוקשים בבית לחם וממערב לרמאללה.
