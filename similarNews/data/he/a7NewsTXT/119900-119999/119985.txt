

אל שדרות נאספו 50,000 מתנגדי עקירת היישובים לעצרת המחאה נגד העקירה. בדרך מצויים אלפים התקועים במחסומים. ראשי מועצת יש"ע אמרו: אנחנו לא חוזרים הביתה. היום תתקיים עצרת באופקים ומשם תתחיל צעדה לגוש.

צילום התמונות בכתבה: אמציה האיתן
צוות ניידת השידור: עוזי ברוך, משה פריאל ויואב פינקל

"אנחנו נגיע עם סיום העצרת לאופקים ומשם נמשיך בחתירה מתמדת לכיוון גוש קטיף ולא נפסיק", כך אמר יו"ר מועצת יש"ע, בנצי ליברמן בנאומו בעצרת. "יש לזכור כי עם כל החשיבות של החתירה לגוש קטיף ועם המשך חתירה זו, המאמץ העיקרי הוא בביטול התכנית", הדגיש. "אנחנו לא חוזרים הביתה אלא מבססים תפיסת עולם". לדבריו, הוא שומע מדי פעם קולות נגד הצבא והמשטרה. "לא אלו האויבים שלנו", זעק.

ליברמן ציין כי שדרות נבחרה לארח את העצרת מכיוון שהיא מהווה ביטוי אותנטי לישראל האמיתית והנקייה ומשום שהיא מהווה את הביטוי האומלל של הסכנה בתכנית. "דין שדרות כדין תל אביב ודין כפר סבא והקסאמים שנפלו בשדרות יפלו, אם התכנית תתממש גם בחדרה ובנתניה", אמר.

העיר שדרות לבשה כתום

קמב"ץ מועצת יש"ע, צביקי בר חי, פירט באזני הרבבות את התכנון להמשך המאבק ואמר כי מחר בשעה 18:00 תתקיים עצרת ברחובה של עיר באופקים כשלאחריה תתחיל הצעידה לגוש קטיף.

הרב מרדכי אלון סיפר כי אחד מן העיתונאים שאל אותו מתי כולם יחזרו הביתה. "אמרתי לו, אנחנו כבר בבית. הבית שלנו הוא כאן בשדרות, במורג, בבדולח ובנווה דקלים ובעצמונה". הרב אלון פנה לראש הממשלה ואמר: "תסלח לי על השפה הצברית אבל תהיה גבר, אל תהיה נמושה. תהיה גבר ותשאל מה דעתו של העם".

ח"כ אפי איתם מהאיחוד הלאומי, נאם בעצרת של מתנגדי הגירוש ואמר כי חלפה העת של הצעקות על העוולה שנעשית במעשה הגירוש והעקירה. "אנחנו פונים אל הלב היהודי שלך, אריאל בן ורה שיינרמן, בדקה שלפני הדקה התשעים לפני שאתה מוסיף דף נוסף למגילת איכה ונזכר בנשימה אחת עם מהרסי ומחריבי עם ישראל", אמר איתם וביקש מכל הרבבות שנקבצו לשדרות להצטרף אליו לדקת דומיה בה יתפללו שתתעורר נשמתו היהודית של ראש הממשלה. "ראה, ראש הממשלה, כמה אצילות יש כאן בקהל הזה", אמר איתם לאחר דקת הדומיה.

יונתן אבוקסיס תושב שדרות, אביה של אלה הי"ד, שסוככה בגופה בעת נפילת קסאם על אחיה ובכך הצילה את חייו ושילמה בחייה, אמר לאלפי המשתתפים בעצרת בשדרות: "כשאני רואה את כל ההמון הזה אני אומר 'לא אלמן ישראל'. אדוני רה"מ איפה היו כל הכוחות האלה ב 15 בינואר? איפה היו אלו שיגנו על הבת שלי ועל כל ילדי שדרות איפה הם היו? קניתם אותנו בהנחה של ארנונה? לא, בפטור ממיסים? לא, בקירות מבטון? לא. היום נרתמים ועוזרים לאחינו בגוש קטיף שהם היוו לנו חייץ מבני עוולה אלה במשך עשרות שנים. אלה הגיבורים שבאו לעזרתנו, דברי אבקסיס.

ח"כ לשעבר, הרב מנחם פורוש, נאם גם הוא בעצרת ואמר כי הגיע על אף המאמץ על מנת להגיד: "אנחנו אתכם". הוא אמר כי כאחד שמכיר שנים את שרון, לא חלם בחלומות הכי שחורים שנגיע למצב כזה, ששרון ירצה להחריב ולגרש יהודים מארץ ישראל. הוא קרא לשרון לחזור להיות שרון של השנים הקודמות ולהיזכר כבונה ולא חלילה כמהרס ומחריב. "בדקת הדומיה שהייתה בקהל, סיפר שחשב על הפסוק ממגילת איכה: "אוי מה היה לנו, נחלתנו נהפכה לזרים, בתינו לנכרים", והוסיף תפילה ש"יתן ה' ונזכה להגיע ליום בו נאמר "השיבנו ה' אליך ונשובה חדש ימינו כקדם".









ח"כ איוב קרא שהגיע לעצרת אומר לערוץ 7 כי הוא הגיע כדי להזדהות ולחזק את המפגינים הרבים. "באתי להזדהות עם המפגינים ולשמור על הדמוקרטיה שהיא בסכנה קיומית". קרא התייחס גם למחסומים, ואמר כי "שיירות המכוניות מזכירות לי ימים אפלים של העם הזה. רכבים מתדפקים על המחסומים ולא נותנים להם בלי תעודות זהות לעבור את המחסום. ראש הממשלה שמשתמש באגריסיביות במשטרה ובצבא כדי לקיים את האני מאמין הפרטי שלו. ואני מאמין שהצדק והאמת והאמונה ינצחו דרך הציבור הזה".

מפגינים רבים מדווחים לערוץ 7 כי בדרכם למקום העצרת שמעו ממרפסות הבתים צעקות של תושבי העיר אשר ביקשו להזמינם לביתם.

אחר הצהרים הסתיים הדיון הפנימי בחמ"ל מועצת יש"ע. ראשי המועצה והמטות קיבלו עדכונים ותוכניות לגבי המשך המאבק המתוכנן. למקום הגיע גם ראש עיריית שדרות, אלי מויאל, שקיבל את הבאים בברכה. אליו הצטרפו גם חברי ליכוד, שאמרו כי הם מרגישים בעיר מוכת הקסאמים כמו בבית. לא עבר זמן רב מאז הגיעו ולחמ"ל נכנסה מבוגרת כבת 70 עם דליים גדולים של קוסקוס לטובת מארגני האירוע.

במקום שוחחו גם ראש המועצה האזורית חוף עזה, אבנר שמעוני ואלי מויאל, שהגדירו את שיחתם כ"אחים לצרה". הם שוחחו על המצב הביטחוני באזור והחשש שקסאמים ישוגרו גם לעבר אשקלון.
ראש עיריית שדרות אמר לשמעוני כי הוא "מקווה שיהיה פה מחר שחר כתום".

אלוף פיקוד הדרום ומפקד המחוז הדרומי במשטרה, ניצב אורי בר-לב, הגיעו אחר הצהרים למרכז שדרות, על מנת לפקח מקרוב על הנעשה במקום. מספר פעילי ימין התעמתו עם אלוף פיקוד הדרום, דן הראל, הנמצא בחדר הפיקוד שהוקם בסמוך למתחם העצרת בשדרות. הפעילים הטיחו באלוף: "תתבייש שלך", "תוריד את הדרגות" ו-"האלוף אבי ביבר".

ליברמן: מאופקים תתבצע החתירה לכיוון גוש קטיף
יו"ר מועצת יש"ע, בנצי ליברמן, אמר היום ביומן ערוץ 7 כי ברור לו שההחלטה לסרב לקיים את ההפגנה בשדרות באה מראש הממשלה עצמו. "גם המשטרה וגם הצבא כל העת אמרו שמבחינתם הדמוקרטיה מאפשרת את העניין וצרך לתת לנו אישורים".

לדברי ליברמן, הסיכום שהושג בין מועצת יש"ע למפקד מחוז הדרום במשטרה הוא שלא תהיינה כל הגבלות לגבי מספר המפגינים שיגיעו לשדרות. "הוסכם שאנחנו נקיים את העצרת בהיקף האנשים שיגיע ללא כל הגבלה כשההגבלה היחידה שהסכמנו ליטול על עצמנו היא הגבלת הזמן שממילא היתה קיימת, שהעצרת תסתיים בשעה 21:30 ואנחנו ניסע ברכבים ואוטובוסים לכיוון אופקים".

ליברמן הדגיש כי אופקים תהיה המוקד ממנו תתבצע החתירה למצעד ההתחברות לכיוון גוש קטיף על מנת לחבור לאחים הנמצאים שם.

לסרטון "ההכנה לעצרת בשדרות"

השר עזרא הוברח ע"י מאבטחיו מפני מפגינים זועמים

להאזנה לראיון
