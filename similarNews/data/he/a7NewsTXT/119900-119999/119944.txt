

3 חדרי מבצעים משותפים לישראל ולרש"פ יוקמו לתיאום ההתנתקות. חזון החד צדדיות של ראש הממשלה מתפוגג.

"המשרד לעניינים אזרחיים" ברשות הפלשתינית הודיע כי הוסכם עם הצד הישראלי להקים שלושה חדרי מבצעים משותפים במהלך עקירת יישובי הרצועה: האחד בבית חאנון שיעקוב אחר האירועים בצפון הרצועה ; השני במעבר רפיח שיעקוב אחר האירועים במרכז הרצועה והשלישי במשרד לעניינים אזרחיים בעיר עזה.

כתבנו חגי הוברמן מוסר כי שלושת חדרי המבצעים הללו יעבדו 24 שעות ביממה, יקלו על התנועה ועל אספקת המוצרים ההכרחיים, יפקחו על הפרות [הרגיעה] ויטפלו בפצועים ותנועת אמבולנסים.

מפקד כוחות הביטחון הלאומי של הרש"פ בדרום רצועת עזה, ג'מאל כאא'ד, הודיע במסיבת עיתונאים בשבוא שעבר כי הותוותה "תוכנית ביטחונית" על פיה יחולקו האזורים מהם תיסוג ישראל לשלוש רצועות: ברצועה הראשונה, אזור המגע עם ההתנחלויות, יתפרסו חייליו; ברצועה השנייה, ריכוזי האוכלוסיה בערים ובכפרים, יתפרסו כוחות התערבות ושמירה על הסדר הציבורי; ברצועה השלישית, האזורים מהם יתפנה צה"ל, יתפרסו כוחות מיוחדים שהוקמו לאחרונה שמטרתן להשליט ביטחון.

עוד מוסר כתבנו חגי הוברמן כי הממונה על הכלכלה ברש"פ מאזן סנקרט הודיע כי "הרשות לערי התעשייה ואזורי התעשייה" תבחר בקרוב את הגורם שיפעיל ויפתח את אזור התעשייה ארז. השוכרים והבעלים הפלשתינים של המפעלים השונים ייתבעו להסדיר את מעמדם החוקי על מנת שיוכלו להנות מתמריצים שיינתנו להם.
