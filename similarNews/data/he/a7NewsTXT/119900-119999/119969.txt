

יו"ר הועדה לעובדים זרים, ח"כ דני יתום, יכנס את ועדת העובדים הזרים במהלך הפגרה לדיון מיוחד, בעקבות פרסום נתוני הלמ"ס, לפיהם לא ירד מספר העובדים הזרים למרות מדיניותה המוצהרת של הממשלה לצמצם את מספרם.

"אני חושב שהציבור זכאי לקבל תשובות ברורות. תחום העובדים הזרים אינו מוסדר כלל. מחד, נוקטת הממשלה במדיניות הצהרתית של שמיים סגורים ודואגת לגרש עובדים רבים, ומאידך היא מאפשרת לעובדים חדשים להיכנס", אמר היום ח"כ יתום והוסיף כי נדמה שמישהו מעוניין בהמשך חוסר הבהירות לגבי תחום העובדים הזרים, אם בנושא גירוש, זכויות או נורמות ולדבר הזה אנו חייבים לשים סוף".

לדבריו, יש לאחד את כלל הגורמים המטפלים בעניינם של העובדים הזרים תחת רשות אחת ולטפל באופן ראוי ואנושי בעובדים המגיעים לישראל.

יש לציין כי הוועדה לעובדים זרים פועלת בימים אלה לקדם את הפעלת הרשות הלאומית להגירה, רשות שתרכז את כלל הטיפול בעובדים הזרים, אשר הקמתה מתעכבת מאז החלטת הממשלה בעניין בשנת 02'.
