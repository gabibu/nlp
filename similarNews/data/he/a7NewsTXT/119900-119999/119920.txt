

הלשכה המרכזית לסטטיסטיקה מפרסמת נתונים לפיהם חל גידול של 300% במכירת דירות ביש"ע. הנתון מתחדד בעיקר לנוכח הירידה הכללית במכירת שאר חלקי הארץ לבד מירושלים.

על פי הנתונים המתפרסמים, ומסכמים את המחצית הראשונה של שנת 2005, קיימת ירידה במכירת הדירות בכל רחבי הארץ, למעט ירושלים ויש"ע, בסדר גודל של שלושה אחוזים וחצי לעומת התקופה המקבילה בשנה שעברה.

כאמור, הנתונים המדאיגים את ראשי ענף הבניה אינם חלים על ירושלים ויש"ע. בירושלים גדל מספר יחידות הדיור שנבנו בחמישים ושבעה אחוזים לעומת התקופה המקבילה בשנה שעברה. על פי הדיווח מדובר ב-631 יחידות דיור שנבנו בבירה.

עם זאת הגידול במכירת הדירות שביש"ע גדול אף יותר:
על פי הלשכה המרכזית לסטטיסטיקה במהלך המחצית הראשונה של שנת 2005 נמכרו ביש"ע 186 יחידות דיור לעומת 56 יחידות בשנה שעבר. מדובר בזינוק דרמטי של למעלה משלוש מאות אחוזים.

יצויין כי מרבית הדירות נמכרו לציבור החרדי בביתר עילית ובקרית ספר.

כאמור, הנתונים בירושלים וביש"ע בולטים בעיקר לנוכח הירידה הכללית בענף. בתל אביב, לדוגמא, נמכרו יחידות דיור ב-21% פחות מהתקופה המקבילה אשתקד.
(ש)
