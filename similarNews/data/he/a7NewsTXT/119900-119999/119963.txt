

ח"כ אראלה גולן משינוי הגישה לאחרונה הצעת חוק פרטית "תרומת ביציות" שמטרתה להאיץ את קידומה של הצעת חוק ממשלתית להסדרת טיפולי ההפריה בארץ.

במכון פוע"ה מכון 'פוריות ורפואה עפ"י ההלכה' נערך לאחרונה ביקור בלתי שגרתי, של ח"כ אראלה גולן משינוי. גולן הגישה לאחרונה הצעת חוק פרטית "תרומת ביציות" שמטרתה להאיץ את קידומה של הצעת חוק ממשלתית להסדרת טיפולי ההפריה בארץ. גולן בביקורה במכון, הביעה התפעלות מעבודתו הייחודית כנותן ייעוץ והכוונה ללא תשלום לזוגות עם בעיות פוריות.

כתבתנו רותי אברהם מוסרת כי להעדר חוק מסודר בנושא טיפולי פוריות השלכות חמורות הנוגעות גם לסיכון חייהן של נשים. לעיתים הן מקבלות כמויות גדולות של הורמונים להגדלת כמות הביציות כדי להעבירן לצורך תרומה, אך אין כל חוק שיקבע כיצד על מוסדות רפואייים לנהוג בנוגע לכך "הנשים עלולות לקבל מידע חלקי או כוזב בדבר מספר הביציות שיישאבו או נשאבו מהן, או בדבר הסיכון שכרוך בטיפול. חמור מכל, המצב מעודד סחר בביציות בו נשים רבות נחשפות ללא ידיעתן לסיכון בריאות עד כדי סיכון חיים תוך קבלת כמויות הורמונים גדולות על מנת שיהיה אפשר לייצר כמויות מסחריות של ביציות להעברה לנשים אחרות".

החוק יסדיר את האופן שבו תתקבל הסכמתן של הנשים לגבי נטילת ביציות לצורך השתלה, את ההסכמה להשתלת הביציות המופרות, את הפיקוח על מספר הטיפולים שתעבור אשה התורמת ומספר הביציות הנשאבות והעברתן לנשים אחרות. כמו כן יסדיר החוק את ההגנה על פרטיותן וטובתן של המעורבות, איסור על סחר בביציות והקמת מאגר מידע משותף ומרכזי.

אחד מחידושי החוק הוא התשלום. לראשונה יוסדר תשלום לתורמת ולנתרמת. מציעת החוק מסבירה כי "הסדר זה חשוב במיוחד לאור העובדה שמטרתם של אנשים הנזקקים לטיפולי פריון אינה רק הריון גרידא אלא גם הקמת משפחה בריאה ומתפקדת".

לגיבוש הצעת החוק קדם תהליך ממושך שכלל גיבוש נוסחה על ידי ועדה מיוחדת במשרד הבריאות שבראשה עמד הרב ד"ר מרדכי הלפרין, וחבר בה הרב מנחם בורשטיין, ראש מכון פוע"ה . הנוסחה שגיבשה הועדה ושהפכה להצעת חוק, התקבלה גם על פוסקי הדור.

יצויין כי מהצעת החוק עולה ששיעור טיפולי הפוריות בארץ הם מהגבוהים בעולם ביחס לאוכלוסיה: פי שישה הפריות למיליון נפש, בהשוואה למערב אירופה, וכי בישראל "קיים קונצנזוס לפיו ההורות והזכות לילד היא מזכויות הפרט היסודיות, המהותיות והחשובות ביותר".

