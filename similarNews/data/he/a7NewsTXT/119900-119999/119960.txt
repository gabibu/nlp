

"ההתנתקות היא מהלך שגוי ומוטעה שלא יוביל לשום מקום, ואת זעקתנו נזעק עד קצה העולם. אנחנו חייבים זאת לדורות הבאים", אומר ראש עיריית שדרות לערוץ 7 ומתאר את עירו: "אם תרצי שאראה לך את העיר בכתום..."

בשעה 19:00 תחל עצרת ההתחברות השניה בשדרות. ראש העירייה המארחת אלי מויאל התארח ביומן הצהריים של ערוץ 7.

"אמרתי לאנשי מועצת יש"ע: אחים אתם לי ואתם מוזמנים לקיים כאן את העצרת. אני קורא לאשר ולאפשר את העצרת ומקווה שמישהו ישמע. האמונה שלנו שיש מי ששומע, זו הנפש היהודיה שלנו", אומר ראש עיריית שדרות אלי מויאל בראיון ליומן הצהריים של ערוץ 7.

מויאל אומר שמשיחותיו גם עם תומכי עקירת הישובים מתברר גודל הכאב בעם. "זוהי שעה קשה לכולם. המהלך הזה הוא קשה מנשוא. אנחנו חייבים את המחאה הזו גם לדורות הבאים, כיוון שיבואו וישאלו אותנו איפה הייתם. אנחנו חשים שזהו מהלך שגוי מלכתחילה. המהלך הזה הוא מוטעה שלא יוביל לשום מקום, אבל אנחנו חיים במדינת חוק ולכן לא נפר אותו אלא נזעק את זעקתנו עד קצה העולם".

באשר לחשש מערכת הבטחון, כפי שנאמר לראשי מועצת יש"ע, מחשש לירי טילי קסאם במהלך העצרת, אמר מויאל כי לטעמו "אם זה לא היה עצוב היית בוכה. מערכת הבטחון דורשת מעשרות אלפי תושבי העיר להישאר כאן ולהיאחז בקרקע ומצד שני אוסרים על אחרים להודיע. יש כאן תרתי דסתרי. זה במקרה הטוב היה תירוץ. ממשלת ישראל נמצאת בפאניקה וזו אחת התוצאות. לו אני בג"ץ אני מאפשר למועצת יש"ע להפגין בכל שעה ובכל מקום כל עוד שומרים על החוק".

מויאל הבהיר כי בכוונתו להופיע בפני המפגינים. "דעתי על ההתנתקות ידועה". בכוונתו של מויאל לברך את המפגינים ולהבהיר את התנגדותו לתכנית ההתנתקות. עם זאת אמר כי ידגיש שכל עוד המחאה תשמור על העמידה בכללי החוק יהיה הוא עצמו עימם.

כתב ערוץ 7 יגאל שוק שאל את מויאל כיצד נראית עירו בשעות אלה שלפני ההפגנה. בתגובה בחר מויאל לשנות מעט את שורת השיר המוכרת "אם תרצי שאראה לך את העיר בכתום... כל העיר צבועה כתום".


עוד בעניין עצרת ההתחברות:
'הקרן לחיזוק אחינו הגיבורים', הודיעה כי היא מעמידה לשירות הצועדים מערך סיוע לוגיסטי שיספק להם בחינם את מחסורם בימים בהם יצעדו דרומה.

בהודעה שפרסמו הודיעו כי ניתן ליצור קשר עם המסייעים בשטח, ואלה ישמחו לספק לצועדים את המצרכים הבסיסיים לשם התקדמותם בדרך הקשה: מים מינראליים, קופסאות שימורים, נייר טואלט, חיתולים לתינוקות, עוגיות, מבחר שקיות מיץ ועוד...

המתנדבים באזור נתיבות-תקומה: 0577737545 באזור כפר מימון: 0507602343 באזור קיבוץ עלומים: 0547792740 באזור קיבוץ סעד: 0523934688 באזור אופקים: 0545501182.

(ש)
