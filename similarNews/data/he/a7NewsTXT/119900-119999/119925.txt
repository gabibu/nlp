

בבית הדין הצבאי של פיקוד דרום החלה אתמול להישמע גרסתו של סרן ר', מפקד הפלוגה ממוצב גירית, שנחשד בווידוא הריגה שביצע לכאורה בנערה ערביה שהתקרבה למוצב.

בראשית עדותו הבהיר המ"פ ר' כי את ההסתערות לעבר דמותה של הנערה שהתקרבה למוצב ביצע כיוון שהיה משוכנע שמדובר בחדירת מחבלים.

ר' ציין בפני בית הדין כי באותם ימים היו התרעות לגבי כוונת מחבלים לחדור למוצבי צה"ל ולבצע בהם פיגועים. האירוע, הדגיש ר', התרחש כשבוע לאחר התקרית בה פוצץ מחבל את עצמו במוצב שבמורג. ר' סיפר למפקדיו כי הוא היה מראשוני המגיעים למוצב מורג וראה את תוצאותיו הקשות של הפיגוע במקום.

כזכור, הנערה התקרבה למוצב למרות שהאיזור הוגדר כאסור לתנועת פלשתינים. במהלך הירי לעברה היא נפגעה ור' המשיך להסתער לעברה עד שהיא חוסלה.

כזכור קיבלה הפרשה פרסום עם הדיווח המקיף בתכנית 'עובדה' של אילנה דיין בערוץ השני. תחקיר זה הביא את דוברת צה"ל דאז, תא"ל רות ירון, לקבוע כי דיין בישלה את הקלטת ורקחה אותה תוך הרכבת קטעים על הקלטות שאינן רלוונטיות, כל זאת במגמה להציג לצופי התכנית סיפור שיגרוף תהודה.

בתכנית תוארה הנערה ככזו שהלכה לבית ספרה אולם בעקבות הכתבה ערך תחקירן 'מעריב', משה גורלי, שהציג את מפות הכפר והוכיח כי בית ספרה של הנערה מצוי בכיוון ההפוך לחלוטין והימצאה של נערה בשטח זה עוררה בצדק את חשדם של החיילים.

כמו כן נזכיר כאן את עדותו של יהודה, לוחם מהמוצב שבתכניתו של יאיר לפיד בערוץ השני סיפר כי הסתערותו של המ"פ ר' לעבר הנערה בוצע תחת אש ואחד הכדורים אף פגע במחסנית נשקו. כמו כן הזכיר הלוחם שבאותה תקופה עשו המחבלים שימוש רב בנערים וילדים כאמצעי פתיון לחיילי צה"ל, עובדה שחיזקה את חשדותיהם.

יצויין כי בעדותו סיפר הלוחם שאת האשמותיהם הפנו החיילים כלפי ר' בעקבות סכסוכים פנימיים בתוך הפלוגה.
(ש)
