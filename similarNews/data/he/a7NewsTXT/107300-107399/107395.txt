

בית המשפט המחוזי בת"א , בראשות השופט אברהם טל , דחה את העתירה שהגישו חברת דגש סחר חוץ ו-7 חברות נוספות בעניין מכרז רשות הנמלים לניהול והפעלת ממגורות בנמל חיפה.

החברות ביקשו לבטל את המכרז או לחילופין לאסור על מי שעוסק ביבוא או בהובלה ימית או יבשתית של תבואות להשתתף במכרז.

במכרז זכתה לפני כשנה קבוצת כימוביל ולו-גי סחר ותעשיות בע"מ. , לתקופה של 10 שנים. ההחלטה באשר לזוכה במכרז היתה כפופה להחלטת בית המשפט המחוזי בתיק זה.

בית המשפט קיבל את עמדת רשות הנמלים אשר יוצגה ע"י עו"ד רנאטו יארק ממשרד עו"הד מ.פירון ושות' לפיה השינוי בתנאי הסף במכרז שביצעה הרשות ועליו הלינו העותרות, נועד לאפשר לגורמים נוספים הקשורים לתחום, להשתתף במכרז ובא להגשים את תכלית המכרז - פתיחה לתחרות של שוק הממגורות בהשתתפות גורמים מקצועיים ורציניים. זאת, תוך הכללת הגבלות אפקטיביות שתימנענה מהזוכה לפעול מתוך ניגוד עניינים.

בפסק הדין קובע בית המשפט כי "במקרה שבפניי קיימה הרשות הליכי מכרז על מנת להפסיק את המונופולין שהיה לחב' דגון בהפעלת הממגורות במשך עשרות שנים ואיפשרה לגורמים רבים ככל האפשר , לרבות גורמים מקצועיים בתחומים הקשורים בהפעלת הממגורות, להשתתף במכרז תוך הטלת מגבלות וסנקציות שימנעו ניגוד עניינים ואפליה בין צרכניות הממגורות, והכל למטרה ראויה של הוזלת מחירים ושיפור השירותים לצרכניות הממגורות, לרבות העותרות".

עמוס רון, מנכ"ל חברת נמלי ישראל-פיתוח ונכסים, שהוקמה עם הפסקת פעילותה של רשות הנמלים ומופקדת על הממגורות, אמר בתגובה כי ההחלטה חשובה, והיא סוללת את הדרך להתקשרות עם הזוכים במכרז, לתועלת ענף התבואות וצרכניו, הודות לחסכון משמעותי הצפוי בעלויות יבוא התבואות.
