

ההסתדרות הגישה בקשה לבית-הדין האזורי לעבודה בבאר-שבע לאסור על המועצה המקומית ירוחם ועל העומד בראשה, ברוך אלמקייס, לסגור את שערי המועצה בפני העובדים בניגוד לחוק, לטענתם.

ההסתדרות הגישה בקשה לבית-הדין האזורי לעבודה בבאר-שבע לאסור על המועצה המקומית ירוחם ועל העומד בראשה, ברוך אלמקייס. ההסתדרות טוענת כי המועצה מתכוונת לסגור את שערי המועצה בפני העובדים בניגוד לחוק, להפחית משכרם באופן חד-צדדי ולבצע צעדים חד-צדדים נוספים.

כמו-כן מבקשת ההסתדרות להורות למועצה לשלם לעובדים פיצויי הלנת שכר בגין משכורת ינואר ובפרואר 2005. ההסתדרות מבקשת גם צו שימנע את הפגיעה בחופש השביתה וההתארגנות של העובדים.

עוד טוענת ההסתדרות טוענת כי המועצה המקומית ירוחם מלינה מזה חצי שנה את שכר עובדיה ואינה מעבירה כספים לקרנות הפנסיה וקופות הגמל. העובדים פתחו לפני כשלושה שבועות בצעדי מחאה, ונתקלו ביחס עוין מצידו של ראש המועצה, ברוך אלמקייס, שלא חסך מהם את שבט לשונו. באחת מאסיפות העובדים, למשל, אמר להם אלמקייס כי הם הפכו את המועצה ל"בית בושת". במסגרת "נאומו" באותה אסיפה הוא בישר לעובדים כי בכוונתו להחזיר את הגזבר לעבודה כדי שישלם את משכורתם, אך איחל להם ש"מעכשיו תחנקו איתו".

עוד על-פי תביעת ההסתדרות, איים אלמקייס על יו"ר ועד העובדים, יעקב יפרח, כי יפטר אותו ואת אשתו אם ינקוט בצעדים ארגוניים עקב אי-תשלום שכר העובדים. כמו-כן הודיע אלמקייס לעובדים כי ימנע מהם את שכרם למשך תקופה ארוכה ואף יפעל לפיזור הועד.

אלמקייס הציע לפני כשבועיים לעובדים לחזור לעבודה לאחר ששילם להם את משכורת ינואר 2005 בלבד. בקשתם של העובדים לדון בהצעתו העלתה את חמתו של ראש המועצה והוא נעל את שערי בניין המועצה ולא התיר לעובדים להיכנס.

בעקבות התערבות ההסתדרות שולמה לעובדים משכורת חודש פברואר 2005 אולם אלמקייס מתעקש להשאיר את שערי המועצה נעולים, למרות שהעובדים מבקשים לשוב לעבודתם.

אלמקייס דורש מהועד רשימת מפוטרים. לאחרונה נודע לועד העובדים כי אלמקייס פנה לעובדים באופן אישי והודיע להם כי אם לא יחתמו על "אמנות" שחוברו באופן חד-צדדי ע"י המועצה, יפוטרו לאלתר. כמו-כן הודיע ראש המועצה להסתדרות כי הוא מתכוון לנכות משכר העובדים את כל הימים שלא עבדו בהם.

בהסתדרות טוענים שהלנת השכר נוגדת את חוקי העבודה ואת פס"ד של נשיא בית-הדין הארצי לעבודה, סטיב אדלר, אשר קבע שתשלום שכר היא זכות שאין נעלה ממנה. כמו-כן טוענת ההסתדרות בבקשה כי פעולותיו החד-צדדיות של אלמקייס פוגעות בחופש ההתאגדות וההתארגנות, מעמדה של העבודה המאורגנת, ביחסי העבודה הקיבוציים. "כל מטרתה של נעילת השערים בפני העובדים הנה אלא אקט של הענשה. התניית פתיחתם בהסכמת הועד לפיטורים הנה שיטה חדשה של ניהול מו"מ אשר אין לה מקום לא על-פי הדין הכללי ובפרט במשפט העבודה הקיבוצי", סיכמו בהסתדרות.
