

איגוד האינטרנט הישראלי, בשיתוף עמותת אשנ"ב, יוצא במסע הסברה כלל ארצי לקידום השימוש הנבון ברשת האינטרנט, מסע ההסברה מציע האיגוד טיוטה ל"חוזה גלישה" בין הילדים הגולשים לבין הוריהם.

בחוזה בו מופיעים מספר כללי זהירות ובטיחות בגלישה, מתחייבים ההורים ללמוד את רזי הגלישה ברשת, בפורומים ובצ'אטים וגם "להקשיב, לתת אמון ולקיים דיאלוג בנושא גבולות הגלישה" עם ילדיהם.

הילדים, מצידם, מתחייבים לנקוט במשנה זהירות בגלישתם ברשת, לא למסור פרטים מזהים ולידע את ההורים על כל בעיה או הטרדה. על החוזה, שניתן להורדה מאתר האיגוד בכתובת:

www.isoc.org.il/safe/parents.html חותמים הן ההורים והן הילדים הגולשים, לאחר דיון בסעיפים ובסכנות שכרוכות בגלישה ברשת.

בנוסף לחוזה הגלישה יפיץ האיגוד בכל המתנסי"ם ומרכזי פיס קהילתיים ברחבי הארץ פוסטרים ובהם הנחיות ברורות לשימוש נבון ברשת האינטרנט. בין השאר כולל הפוסטר הסברים על מהות הסכנות שברשת, תשובות לשאלות נפוצות והנחיות להורים, כיצד לקיים דיאלוג עם ילדים בנושא גלישה אחראית.

"האינטרנט הוא כלי העבודה והלימוד הטובים ביותר, שעומדים כיום לרשות ילדינו. אולם, ככל שנחשפים ליתרונות, מתקיימת חשיפה גם לחסרונות: הגולשים - בעיקר הצעירים והפחות מנוסים שבהם - נתקלים גם באלימות, הסתה, מסרים מפתים באשר לסמים ועוד", אומרת צביה אלגלי, מנהלת קבוצת המשימה "שימוש נבון ברשת", באיגוד האינטרנט הישראלי.

"הנסיון שלנו מראה שהסברה נכונה ומודעות של הורים ומחנכים מסייעים לתת לילדים ולנוער, הגולשים ברשת, כלים להתמודד עם תופעות אלו", לדברי נאוה גלעד, מנהלת קבוצות המשימה באיגוד האינטרנט, האיגוד פיתח את ערכת "מדריך להורים לשימוש נבון ברשת" בשל הצורך לתת מענה לאוכלוסייה שעד כה לא נחשפה בצורה מסודרת לנושא.

קבוצת המשימה ל"שימוש נבון ברשת", הוקמה ע"י איגוד האינטרנט הישראלי בשיתוף עם עמותת אשנ"ב, ופועלת להגברת מודעות הציבור בנושא השפעת האינטרנט על החברה ועל היחיד. הפעילות כוללת בין השאר עידוד ארגונים וקהילות לקידום החינוך וההסברה בנושא "שימוש נבון ברשת", איתור מאגרי מידע בתחום זה בארץ ובעולם, ארגון רשימת מרצים בנושא, הפצת חומרים בתקשורת ורתימת חברי קבוצת המשימה לסייע בהדרכה ובהפצת מידע רלבנטי לציבור.
