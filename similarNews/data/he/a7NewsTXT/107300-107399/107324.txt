

חמישה בני אדם נהרגו בתאונות דרכים שאירעו ברחבי הארץ. אם ובתה נהרגו אתמול בתאונה בצומת שדה נחום בכניסה לבית שאן. בשבת נהרג תושב אופקים בתאונה בבאר שבע.

בתאונות שאירעו בשבת ברחבי הארץ נהרגו חמישה בני אדם ונפצעו 274, ביניהם 10 קשה. מתחילת שנת 05' נהרגו בכבישי ישראל 112 בני אדם.

אם ובתה מראשון לציון נהרגו אתמול בתאונה בצומת שדה נחום בכניסה לבית שאן. בתאונה נפצעו 7 בני אדם, בהם 3 ילדים. אחת המכוניות סטתה מנתיבה והתנגשה חזיתית ברכב שבא ממול. רכב מסחרי אחר, שהגיע מכיוון עפולה, פגע גם הוא באחד מכלי הרכב. אחת הנשים נהרגה במקום, והשנייה מתה מפצעיה בבית החולים "העמק" בעפולה.

בבאר שבע נהרג דוד מלכה, בן 17 מאופקים, כשהמכונית בה נסע התהפכה ברחוב יגאל ידין בבאר שבע. שלושה נוסעים נוספים נפצעו קל.

בשבת בבוקר מתה מפצעיה הולכת רגל בת 71 שאופנוע פגע בה אמש בשעה 19:00 ברחוב הרב קוק בהרצליה.

בגלי צה"ל דווח כי אתמול מת מפצעיו תושב הכפר עוזייר שבגליל התחתון, בן 65, לאחר שנפצע קשה בבוקר מפגיעת משאית. מחקירת התאונה עולה כי נהג המשאית נסע לאחור, וכי הוא טען שלא הבחין בהולך הרגל.

שני נערים בני 13 נפצעו אמש, האחד קשה והאחר קל, מפגיעת רכב פרטי, בעת שרכבו על אופניים ברחוב פינסקר שבהרצליה. הפצוע קשה פונה לבית החולים "בילינסון" בפתח תקווה וחברו פונה לטיפול בבית החולים "מאיר" בכפר סבא. המשטרה חוקרת את נסיבות התאונה.

בתאונת דרכים אחרת אתמול, נפצע קשה ילד בן 11 מפגיעת מכונית ברחוב אוסישקין בראשון לציון, בעת שרכב על קורקינט.
