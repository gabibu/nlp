

הותרה לפרסום פרשת מכירת נשק מחיילים לארגוני טרור. בפרשה עצורים שני חיילים מבסיס בדרום בחשד שמכרו את הנשק עבור בצע כסף. הבוקר הוארך מעצרם בבית משפט השלום בת"א.

כתבנו קובי פינקלר מוסר שתחילת הפרשה בחודש ינואר השנה , כאשר רובה מסוג אם-16 נגנב מבסיס צה"ל בדרום הארץ.

בעקבות הגניבה, החלה חקירה משותפת של המשטרה הצבאית החוקרת באזור הדרום, וליחידה המרכזית של משטרת מחוז ת"א.

מהחקירה עלה, כי הנשק נמסר לחכימת בני עודא, פלסטיני מהכפר טמון, ששהה בישראל באופן בלתי חוקי והתגורר בתל-אביב. עם קבלת המידע המודיעיני, פתחה היחידה המרכזית של משטרת מחוז תל-אביב בפעולות לאיתורו של בני-עודא.

במהלך החקירה נוצר קשר בינו לבין החוקרים. החוקרים הצליחו לקבוע איתו פגישה, כדי לקיים עסקת נשק מבוימת. במהלך העסקה שבוצעה בחודש מארס השנה, נמכר לחשוד נשק.

על-פי החשד, הנשק היה מיועד להעברה לארגוני טרור .
