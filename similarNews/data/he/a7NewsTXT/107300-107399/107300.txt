

שגריר ארצות הברית בישראל, דן קרצר, מכחיש את דברי הגורמים המדיניים בירושלים כי יש הבנה עם ארצות הברית על השארת גושי ההתיישבות ביהודה ושומרון. קרצר הכחיש הבוקר את הדברים.

"בלשכת אריאל שרון לא מבינים את מה שאנחנו אומרים", אמר קרצר בפגישה סגורה עם צוערי משרד החוץ בירושלים לפני כמה ימים.

קרצר הוסיף כי לאחר ביצוע תכנית ההתנתקות תדרוש ארצות הברית מהפלסטינים ומישראל לעבור ליישום מפת הדרכים, "אנו מאמינים כי היא תצליח. לפלסטינים יהיו כמה חודשים ליישם את ההתחייבויות שלהם, ובספטמבר-אוקטובר תועלה הדרישה ברצינות לעבור ליישום מפת הדרכים. השאלה תהיה באיזו נקודה של מפת הדרכים מתחילים. העניין הזה ידון בביקורים של שרון ואבו מאזן באמריקה".

העיתון "ידיעות אחרונות" מצטט הבוקר את קרצר שמעריך כי ממשלת שרון לא תשרוד עד סוף הקדנציה, "הבעיה היא שהממשלה הנוכחית לא תחזיק מעמד עד סוף הקדנציה. אם אכן תיפול הממשלה יהיו לכך השלכות על המשך התהליך משום שקרוב לוודאי יתחדשו פיגועי הטרור, מתוך כוונה להשפיע על תוצאות הבחירות בישראל".

השגריר קרצר הכחיש הבוקר את הדברים ואמר כי הדברים שפורסמו אינם מדוייקים, קרצר אף שוחח היום עם שרון, והבהיר לו, שארה"ב עומדת מאחורי התחיבויותיה.

פרשן "ידיעות אחרונות", שמעון שיפר, שחשף את הדברים אמר לאתר האינטרנט של העיתון "בידינו הפרוטוקול המלא של השגריר בפני הצוערים, שהניח שהם נאמרו שלא לצרכי פרסום וכל הציטוטים שמובאים בעיתון הם ציטוטים מדויקים ממסמך רשמי של משרד החוץ, שהופץ לבכירי משרד החוץ".
