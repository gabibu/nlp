

במהלך ישיבת הממשלה שהתקיימה אתמול סיפר שר הביטחון אודות מעקב מערכת הבטחון אודות יישומם של ההסכמים עם הנהגת הרש"פ, תוך דגש על הממד הבטחוני.

בעוד תכנית ההתנתקות מעזה מוסיפה להתקרב במהירות מתרבים הדיווחים על התחמשות גוברת של ארגוני הטרור באזורים שייעזבו.

שר הביטחון, שאול מופז, דיווח לממשלה כי בידי מערכת הבטחון מידע על כך שבמקביל לדיווחים המצולמים אודות חשיפת מנהרות להברחת אמצעי לחימה הבריחו מחבלים טילי כתף מסוג 'סטרלה'. חלק מהמבריחים, לדברי מופז, שייכים לכוחות המודיעין של הרש"פ.

טילים מסוג זה נורו לפני כשלוש שנים אל מטוס ארקיע בניירובי אך החטיאו בדרך נס. "אם המידע נכון מדובר בחציית קו אדום" אמר מופז.

במערכת הבטחון מביעים דאגה מההתחמשות הפלשתינית ומהקשר ההדוק בין גורמי ביטחון רשמיים של הרש"פ לבין ארגוני הטרו, כפי שנחשף, שוב, גם בפרשה זו.

כתבתנו רותי אברהם מוסרת כי בעקבות דברי מופז בישיבת הממשלה, פנתה סוכנות אימרה ללשכתו של מופז וביקשה לדעת מה ישראל דורשת מהרש"פ לעשות בטילים כשימצאו. האם ישראל תניח לרש"פ להחזיק ברשותה את הטילים, האם תידרוש את השמדתם או את מסירתם לגורם שלישי?

סגנית יועצת התקשורת של שר הבטחון מופז, שירי עדן, השיבה כי לפי שעה ישראל תסתפק בכך שהרש"פ תאתר את הטילים ותשמור עליהם.

סוכנות אימרה מוסיפה כי מדברי מופז בממשלה עולה כי הרש"פ עצמה מעורבת בהברחה אך ע"פ הודעת לשכתו, ישראל מבקשת מהרש"פ למצוא את הטילים ולשמור עליהם.

מופז התייחס גם לסוגיית מסמך הבנות קהיר, שזכה לביקורת נלהבת במערכת הדיפלומטית הבינלאומית. שר הבטחון ציין בפני השרים כי בקהיר הוחלט רק לשלב את החמאס בהנהגת הרש"פ ולא לפרקו מנישקו.
