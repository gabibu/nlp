

האגודה לזכות הצבור לדעת: ההחלטה למנוע סיקור תקשורתי חופשי בזמן עקירת גוש קטיף היא נסיון לפגוע פגיעה אנושה בזכות הצבור לדעת ובחופש הביטוי של מדינה דמוקרטית מתוקנת.

בשבוע שעבר התפרסמה החלטת ראש הממשלה למנוע כניסת עיתונאים לגוש קטיף לצורך סיקור ביצוע תוכנית ההתנתקות.

לפי הדיווחים, צה"ל ישלוט באופן מלא בכניסה והיציאה של העיתונאים להתנחלויות שיפונו ולא לאפשר מעבר חופשי של עיתונאים ממקום למקום באזור הפינוי.

דוברת צה"ל, רות ירון, אמרה בסוף השבוע כי "בכל מקום שיש מצלמה, זה מלהיט את היצרים. אנחנו רוצים שיסקרו בלי להלהיט את הרוחות". ירון אמרה כי יוקם מרכז שאמור להפוך לחמ"ל תקשורתי מאובזר היטב, ושצפויים העיתונאים וצוותיהם להיכנס להתנחלויות ולצאת מהן באופן שוטף, אך רק באישור כוחות הביטחון ובליווי שלהם. עיתונאי לא יוכל להישאר ביישוב במשך 24 שעות או באופן בלתי מוגבל. ברגע שעיתונאי ייכנס להתנחלות שאליה ביקש להגיע, הוא לא יוכל לעבור ממנה לאחרת אלא יהיה מחויב לחזרה למרכז התקשורת בליווי צבאי. בנוסף, כאילו האירוע הוא הקבלה למלחמת ארה"ב בעירק, קבוצות עיתונאים יוצמדו לכוחות שונים. ברגע שהעיתונאים נכנסים ליישוב, אפשר להסתובב שם חופשי.

האגודה לזכות הצבור לדעת מבהירה "אין לצפות לפגיעות בנפש בעיתונאים, דבר שהצדיק, לכאורה, שיטת הציוות שהיה נהוג בעיראק ועוד, הרי צה"ל פועל בקרב אוכלוסיה אזרחית. כל השימוש בדו"צ מוזר ביותר".

האגודה לזכות הצבור לדעת יוזמת פניה אל שר המשפטים ולרמטכ"ל לחזור בהם מכוונתם להגביל את חופש העיתונות. באם הפניה לא תישא תוצאות רצויות, אגודת "לדעת" שוקלת עתירה לבג"צ בשם חופש העיתונות.
