

בעקבות אירוע חמור ביותר הנחקר בימים אלה, שב ומתריע יו"ר מועצת יש"ע, בנצי ליברמן, מפני פרובוקטורים שהושתלו בחוגי הימין. ליברמן קורא להגיש תלונות במשטרה על כל גילויי פרובקציה.

יו"ר מועצת יש"ע וראש המועצה האזורית שומרון, בנצי ליברמן, אמר לכתבנו חגי הוברמן "אני חושש שממשלת שרון מנסה לשתול במועצת יש"ע פרובוקטורים, כדי להפוך את המאבק שלנו ללא לגיטימי".

ליברמן הזכיר כי גם הסטיקר "שרון, לילי מחכה לך" נעשה בידי סוכן מושתל של המשטרה, תושב אפרת שבגוש-עציון.

לדבריו, ייתכן מאד שגם חסימות הכבישים הראשיים נעשים בעידוד פרובוקטורים מושתלים. "מועצת יש"ע נגד השיטות הללו" אומר ליברמן "אנחנו לא מכירים את האנשים הללו, ואין לנו ספק שחלק מהם
פרובוקטורים. אנחנו בהחלט חוששים שהשב"כ או המשטרה מנסים להשתיל אצלנו סוכנים פרובוקטורים, כדי להכשיל אותנו. ממשלת ישראל מנהלת מדיניות לא לגיטימית, וכחלק מכך היא מנסה להחדיר סוכנים למערכות שפויות, כדי להפוך אותם ללא לגיטימיות. בגלל המעשים הללו, המשטרה לא מאפשרת לנו לקיים מאבק לגיטימי".

כתבנו מציין כי במועצת יש"ע זועמים על שהמשטרה לא מאפשרת סגירת הכבישים ליד הכנסת מחר ומחרתיים, בהפגנה הגדולה המתוכננת, זאת למרות שעשרות אלפי אנשים עשויים להגיע להפגנה. "ברור שעשרות אלפי אנשים לא יוכלו לעמוד רק על המדרכה, והכביש ייחסם
בסוף, ואז אנו נוצג כלא לגיטימיים" אומר ליברמן.
