

שרות בתי הסוהר דיווח הבוקר כי 21 העצורים ב"אגף ההתנתקות" שבכלא מעשיהו סירבו אתמול להיכנס לתאיהם בתום קריאת המגילה. העצורים: הסוהרים לא נתנו להם להשלים את קריאת המגילה ואף הפעילו כוח מופרז.

שרות בתי הסוהר דיווח הבוקר כי 21 העצורים ב"אגף ההתנתקות" שבכלא מעשיהו סירבו אתמול להיכנס לתאיהם בתום קריאת המגילה.

לפי דיווח של השב"ס, כוח סוהרי בטחון שהוזעק הכניס את העצירים לתאיהם ללא הפעלת כח או אמצעים מיוחדים.

העצורים מצדם טוענים כי הסוהרים לא נתנו להם להשלים את קריאת המגילה ואף הפעילו כוח מופרז.

משרות בתי הסוהר נמסר לכתבנו עוזי ברוך כי מערך הבטחון של שב"ס הונחה להיערך לפרובוקציות מצד העצורים ולנהוג בנחישות ובתקיפות.

למעלה מ-50 אנשים השתתפו אתמול בתפילת מנחה וזעקה בתענית אסתר מול שערי כלא מעשיהו כדי לחזק את עשרות העצורים הכלואים בו. במקום נשאו דברים רבניהם של חלק מהעצורים. למקום הגיעו כוחות משטרה ויחידות של השב"ס כדי לפקח על המשמרת המחאה.

דוד, אביו של אחד העצורים, אומר כי "זו לא הייתה הפגנה נגד אף אחד אלא תפילה וזעקה כדי לחזק את הבחורים וכדי לעורר את הציבור בארץ". לדבריו, במקום התפללו מנחה ונשאו רבנים דברי תורה.

עוד סיפר כי על אף שבנו רק צילם מהצד את המפגינים שחסמו את הכביש ולא היה מעורב כלל, בכוונת המשטרה להאשימו בהפרעה לסדר הציבורי.
