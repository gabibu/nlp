

המשרד לאיכות הסביבה, אנשי האגף לטיפול בחומרים מסוכנים החלו היום משעות הבוקר המוקדמות בהערכות לפינוי החומרים המסוכנים משטח מפעל תעשיות אלקטרו כימיות בעכו.

הערכות אנשי המשרד לאיכות הסביבה החלה הבוקר בשעה 04:45, לאחר שהמשטרה סייעה בכך.

מייד עם פינוי נציגי העובדים, התפרשו בשטח המפעל אנשי האגף לטיפול בחומרים מסוכנים של המשרד לאיכות הסביבה, בליווי המשטרה הירוקה ומאבטחים והחלו בהערכות לפינוי החומרים המסוכנים הנמצאים במקום.

כתבנו עוזי ברוך מזכיר כי מפעל תעשיות אלקטרו כימיות פשט את הרגל לפני כשנה, כתוצאה מכך הפסיק המפעל לפעול ובשטחו נותרו עשרות טונות של חומרים מסוכנים.
במהלך השנה האחרונה ניהלו נציגי המשרד לאיכות הסביבה משא ומתן עם נציגי העובדים שבמהלכו פונו חלק מהחומרים המסוכנים.

נכון להיום, נותרו בשטח המפעל כ 250 טון של חומר מסוג VCM המשמש כחומר גלם בתעשיית ה- PVC. החומר הינו דליק, רעיל ועלול להתפוצץ.

ד"ר יוסי ענבר, סמנכ"ל תעשיות במשרד לאיכות הסביבה, מציין כי החומר מסוג VCM מרוכז בשטח המפעל במיכל אחד ופינויו אפשרי דרך הים.
ד"ר ענבר הוסיף, כי בשלב זה פועלים בשטח המפעל מהנדסים שנשכרו ע"י המשרד לאיכות הסביבה, המתמחים בתפעול של מפעלים בתעשייה הכימית הבודקים בין היתר את יכולת התפעול של המתקנים השונים ואיתור חבלות, במידה ונעשו במתקנים המכילים חומרים מסוכנים.

המשרד לאיכות הסביבה, הקים חפ"ק בסמוך לשטח המפעל שיפעל עד לסיום פינוי כל החומרים המסוכנים מהמפעל. במקום נמצאים כוחות הצלה.
