

שר האוצר, בנימין נתניהו, יעביר לראשונה בשיחת וידאו תדרוך הסברתי כיצד להתמודד עם תופעות אנטי-ישראליות ואנטישמיות למאות סטודנטים יהודים מאוניברסיטאות בקנדה.

השיחה תתבצע מ"החדר החכם" של הסוכנות היהודית בירושלים.

השר נתניהו, ישוחח באמצעות הוידאו קונפרנס עם מאות סטודנטים יהודים מעשרה קמפוסים שונים ברחבי קנדה. השר ישוחח בנושאים מגוונים החל מדרכי הסברה להתמודדות עם אנטישמיות ואנטי ישראליות בקמפוסים וכלה במצב ההשכלה הגבוהה בארץ.

הסטודנטים אשר יקחו חלק בשיחת הוידאו קונפרנס עם שר האוצר יהיו מהקמפוסים של האוניברסיטאות: קרלטון, קונקורדיה, מקגיל, מקמסטאר, מניטובה, קאלגרי, יורק, טורונטו, אוסגוד האל, ואוניברסיטת בריטיש קולומביה בקנדה.

כתבנו קובי פינקלר מציין שבקמפוסים רבים בצפון אמריקה ובאירופה נתקלים סטודנטים יהודים בפעילות אנטי-ישראלית ואנטישמית המגיעה בעיקר מכיוון קבוצות מוסלמיות הלומדות בקמפוסים.

שליחי הסוכנות היהודית בקמפוסים עוסקים בפעילות פרו-ישראלית ובהתמודדות יום-יומית אלו.

בנוסף עורכת הסוכנות היהודית מדי כמה חודשים קורס בשיטת "למידה מרחוק" שבו לומדים סטודנטים יהודים בתפוצות כיצד להילחם באנטישמיות החדשה המחריפה והולכת בקמפוסים ברחבי העולם.
