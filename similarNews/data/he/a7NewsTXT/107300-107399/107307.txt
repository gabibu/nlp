

גם השנה מרחיבים מתנדבי יד שרה את מעגל השמחים בפורים. בכל רחבי הארץ נערכו מתנדבי יד שרה לשמח היום קשישים וחולים המרותקים לבתיהם. מאות תלמידי בתי ספר ברחבי הארץ חלקו שקיות משלוח מנות לקשישים בודדים. בירושלים ובבית שמש תלמידי בית ספר רבים מלאו וחילקו מאות שקיות משלוח מנות וחילקו אותם לקשישים ובודדים הגרים בגפם או בבתי אבות.

בני נוער חלקו משלוחי מנות גם במחלקות בבתי חולים. בבית החולים "העמק" בעפולה ובבית החולים הממשלתי בנהריה חולקו עשרות משלוחי מנות לחולים שיאלצו לבלות את החג בבתי החולים.

חיה גולן, מנהלת סניף יד שרה בבית החולים נהריה אומרת כי "זו השנה השלישית שאנו מקיימים את המבצע. לפני כשבוע עברתי בין כיתות בתי הספר "אבן שהם" ו"רמב"ם" והסברתי להם על פעילות יד שרה ועל חשיבות משלוח מנות. התלמידים קבלו שקיות ומילאו אותם בממתקים ובברכה אישית. היום, כשהילידים באו מחופשים, עברנו במחלקת ילדים, כירוגיית ילדים ובמחלקת דיאליזה לילדים וחילקנו לילדים המאושפזים את השקיות. היה מרגש לראות את השמחה על פניהם. אני בטוחה שהצלחנו לרומם את רוחם, להפיג במעט את הצער שלהם ולהקל את ההתמודדות שלהם עם המחלה".

גם במרכזי השיקום   ה"שיקומונים" של יד שרה, נערכו מסיבות פורים בהם השתתפו עשרות נכים. המשותף לכל המסיבות   מוסיקה, תקרובת כיד המלך והמון המון שמחה. בנתניה השתתפה ראש העיר מרים פיירברג במסיבה של השיקומון בעיר, מסיבה שכללה תצוגה של מסכות מיוחדות.

בראשון לציון התקיימה אמש מסיבת פורים עליזה במיוחד בהשתתפות עשרות נכים המרותקים לבית ובני נוער המתנדבים במסגרת "מחוייבות אישית", המבקרים אותם מדי שבוע. מחלקת ה'נכוניות' התארגנה לאסוף את הנכים מבתיהם והסיעה אותם לבית יד שרה בראשל"צ. יפה מאז"ה המרכזת בהתנדבות את הפרויקט הוסיפה כי בני נוער מבתי הספר "מעלה שמעוני" ו"זבולון המר" הכינו משלוחי מנות וכרטיסי ברכה עבור המרותקים.

בבאר שבע חברו נהגי ה'נכוניות' לפרויקט "רכבת החיוכים" של עמותת "גדולים מהחיים" והסיעו ילדים נכים חולי סרטן שהגיעו לבית הנגב ברכבת מיוחדת. ה'נכוניות' הסיעו את הילדים לארוחת צהריים חגיגית ולתחרות תחפושות ססגונית. בסיום הארוחה הוחזרו הילדים לתחנת הרכבת בדרכם הביתה ולהתמודדות היומיומית עם המחלה הקשה.

ומן העבר שני   ביקוש שיא ל"כרטיסי משלוח מנות" של יד שרה. יד שרה הפיקה כרטיסי משלוח מנות חדשים ומקוריים, אותם ניתן לשלוח לשכן או לידיד במקום משלוח מנות מסורתי. על הכרטיס מצויין שמתנדבים יחלקו בימים הסמוכים לפורים משלוחי מנות לקשישים בודדים בשם יד שרה. עלייה חדה במיוחד נרשמה בהזמנת כרטיסים דרך אתר יד שרה.

ענת בן זקן, מנהלת האגף לשירותי בית וקהילה, מסכמת את הפעילות כהצלחה גדולה. "הפעילויות לקראת פורים מבטאות באופן בולט את הערכים בהם יד שרה פועלת: התנדבות, נתינה וכבוד האדם. במבצע הזה גם הצלחנו ברב המקומות לחבר בין הדור הצעיר למבוגר וזו כמובן משימה חשובה בפני עצמה", היא מוסיפה.

