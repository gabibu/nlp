

למרות ההסכם שהגיע אתמול יו"ר שינוי עם רה"מ לפיו יגדל תקציב מערכת ההשכלה הגבוהה, אומרים הסטודנטים כי לא ברור כמה מ-700 מיליון השקלים יופנו להשכלה גבוהה, מה גם שמדובר בפתרון לשנה אחת ולכן המאבק ימשך.

יו"ר התאחדות הסטודנטים הארצית, אסף שגב, אמר אתמול שהוא מברך את לפיד שהוכיח שהסטודנטים באמת חשובים לו יותר מבחורי הישיבות" אך הוסיף כי "מדובר בפתרון לשנה אחת בלבד, ולכן יימשכו ההפגנות, השביתות ושאר פעולות המחאה".

הוועד הארצי של מרצי המכללות האקדמיות הציבוריות הודיע כי יצטרף לשביתה המתוכננת ביום שני.

ראשי ארגוני הסטודנטים נפגשו ביום שישי עם שרת החינוך, לימור לבנת, בנסיון לרתום אותה למאבקם על עתיד ההשכלה הגבוהה.

ארגון הסטודנטים בישראל מסר "לצערנו לא הצלחנו לקבל תשובות ברורות מהשרה למרות שהפגישה נקבעה מספר ימים מראש, והנושאים היו ברורים. לאחר דין ודברים סוער, לצערנו הרב, לא הצלחנו לרתום את השרה ולשכנע אותם כי המאבק חשוב. למרות הצהרתה כי היא רואה בהקמת כוח משימה לאומי להשכלה הגבוהה כדבר ראוי ורצוי, לא התחייבה השרה על כך, ודיברה על לוח זמנים שאינו ראלי".

ראשי הסטודנטים הודיעו כי הם רואים את המשך המאבק כדבר הכרחי.
