

המחבל שביצע את הפיגוע במועדון הסטייג' בתל-אביב, עבר באמצעות אחד המעברים בגדר ההפרדה. כך מאשרים גורמי ביטחון לכתבנו חגי הוברמן.

ביום חמישי הותר לפרסום כי במסגרת חקירת הפיגוע שהיה במועדון "הסטייג'" בתל-אביב ב-25.2, עצרו השב"כ ומשטרת ישראל את אשרף קייסי, תושב בקה אל גרבייה, שהודה בחקירתו, כי הסיע את
המחבל מוחמד בדראן לטיילת בתל-אביב, למרות שידע על כוונותיו לבצע פיגוע.

את המחבל שילח נאדל אבו סעדה, מחבל ג'יהאד איסלאמי מהכפר עילאר שבאיזור טול כרם. אבו סעדה ביקש מקייסי לאסוף את המתאבד מירושלים והסביר לו, כי מאחר שאין באיזור ירושלים גדר, הם יכולים להכניס משם מתאבדים בקלות. אולם כיוון שקייסי לא הכיר את איזור ירושלים, שונה מקום המעבר. הוא אסף את בדראן סמוך לקו התפר באיזור הכפר ג'ת, והעבירו במכוניתו בעלת לוחיות הזיהוי הישראליות לתל אביב.

כתבנו חגי הוברמן מציין כי במערכת הביטחון אומרים כי לא ברור איך בדיוק עבר המחבל את הגדר מאיזור טול-כרם לאיזור הכפר ג'ת, מרחק של קילומטרים ספורים, אולם ברור שהוא לא עבר את הגדר במקום מרוחק כמו ירושלים, ואז עשה את כל הדרך בחזרה לאיזור ג'ת.
