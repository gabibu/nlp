

בשבת המשיכו כלי התקשורת לדווח מפי "גורם צבאי" על תושבי היישוב יצהר שגרמו נזק לבתי ערבים וניקבו צמיגים של רכב צבאי. דובר היישוב בתגובה: שוב עלילה מרושעת מאותו קצין שממשיך בשיטתו להשמיץ את התושבים.

בתגובה לידיעה בתקשורת על כך שמאה מתיישבים מיצהר בשומרון יידו אבנים לעבר בתי ערבים וניקבו צמיגים של רכב צבאי במהלך חג הפורים, מבהיר דובר היישוב כי במהלך החגיגות התקרבו אכן נערים ששתו יתר על המידה לכפר ערבי הסמוך עצירה אל-קביליה, מה שגרם לעימות בינם לבין ערבים.

ואולם בניגוד לדיווחים, מדגיש הדובר יגאל אמיתי, מבוגרים שהבחינו במעשה דאגו להחזיר את הנערים השתויים לישוב, ולסיים את האירוע.

אמיתי הכחיש את דבריו "הפנטזיונריים", כלשונו, של "הגורם הצבאי", כאילו במהלך האירוע "מאה מתנחלים רגמו באבנים את חיילי צה"ל". הוא הדגיש בהודעה רשמית שפרסם בעיתונות כי "הדבר לא היה, לא נברא, והוא עלילה מרושעת וקשקוש מקושקש".

בהודעה שהפיצו התושבים, הם הזהירו את "הגורם הצבאי", המוכר להם היטב כי אם ימשיך בשיטתו להעליל ולהשמיץ מתיישבים בשומרון בכלל ותושבי יצהר בפרט, "נחשוף את הידוע לנו לגביו".
"עיתונאים וכלי תקשורת שהשמיצו את הישוב ותושביו, נתבעים בגין הוצאת דיבה ולשון הרע", מזכירים התושבים.
