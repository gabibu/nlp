

הועדה לשמירת על הסביבה החופית (הולחוף), בראשות האדריכל שמאי אסיף, אישרה את תכנית המתאר לפיתוח חזית הים הדרומי של העיר נתניה - שיזמה עיריית נתניה.

התכנית מייעדת שטח ציבורי פתוח לשמורת אירוסים, חוף ים מוסדר, טיילת לאורך החוף ודרך נופית מעל המצוק. כן מציעה התכנית שטח למלונאות בבניה נמוכה ומדורגת, שאינה חוסמת את המבט לים, ואזור מגורים בעורף התכנית. תכנית המלונאות כוללת גם חניה ציבורית לטובת המשתמשים בחוף הים ואורחי המלונות.

עיקר תרומתה של התכנית הינה בפינוי מלא ומבוקר של אתר הפסולת, אשר היה קיים באזור שנים רבות ויצר מפגעים סביבתיים הן בחוף והן בים. התכנית קובעת את פינויו של האתר ואת שיקום הקרקע שמתחתיו.
תרומה נוספת של התכנית היא העברת הזכויות הקיימות לבניית מגורים ומלונאות משטח שמורת האירוסים אל עורף החוף. התכנית מבטלת אישורים לבניית 5 בתי מלון ומבני מגורים צמודי קרקע, שהיו אמורים לקום על פי תכניות מאושרות בשטח שמורת האירוסים.

התכנית מגדילה בצורה ניכרת את השטחים הפתוחים: מתוך שטח התכנית הכולל (767 דונם), יוקצו 70% לשטח פתוח ו-18% לשטח בנוי, במקום 56% לשטח פתוח ו-26% לשטח בנוי במצב הקיים על תכניות מאושרות.

שמאי אסיף אמר כי "התכנית היא דוגמא מצוינת להשגת יעדים סביבתיים ואורבניים ולטיפוח הסביבה החופית. זאת - על ידי ביטול של תכנת קודמת, שלא אפשרה את פינוי הר הפסולת הגולש לים ופגעה קשות בשמורת האירוסים. כך - במקום אתר פסולת, ייהנו תושבי נתניה והמבקרים בה מחוף רחצה, טיילת, שטחים פתוחים נרחבים ואתר ביקור מרהיב".

הועדה גם קבעה כללים לפיתוח חוף הרחצה הרחב והטיילת לאורך החוף, ווידאה כי יישמר מעבר חופשי לציבור בכל השטחים הציבוריים הפתוחים הכלולים בשטח התכנית.


