

התעוררות הקבלה בעולם, היתה בין הגורמים העיקריים לגידול של 15% ביצוא ספרי הקודש בשנת 2004. היצוא הסתכם בכ-42 מליוני דולרים והופנה בעיקר לארה"ב, וחלק קטן לאירופה, כך מדווחים בהתאחדות התעשיינים.

עודד מוזס, יו"ר ענף הדפוס בהתאחדות התעשיינים ומנכ"ל גרפוליט מציין, כי לאחר 3 שנים רצופות של פיטורי עובדים, תעשיית הדפוס החלה בקליטת מועסקים. בשנת 2004 נקלטו כ-800 עובדים בתעשיות הדפוס, זאת לאחר פיטוריהם של כ-1,900 עובדים בענף בשלוש השנים הקודמות. כיום מועסקים בתעשיית הדפוס כ-21,600 עובדים.

מוזס מציין, כי עדיין חסרים בענף כ-300 דפסים מקצועיים שתעשיית הדפוס משוועת להעסיקם. זאת למרות העובדה שדפסים בעלי נסיון משתכרים שכר הגבוה מהשכר הממוצע במשק. לדעתו, הסיבה העיקרית למחסור בעובדים מקצועיים בענף, היא העובדה שאין בארץ מספיק מסגרות הכשרה מתאימות לדפסים מקצועיים.

מוזס מציין, כי בשנת 2004 גדלו מכירות ענף הדפוס לשוק המקומי ב-5% לעומת שנת 2003 והסתכמו בכ-1.98 מיליארד דולר. יצוא הענף גדל בשנת 2004 בכ-3% והגיע ל-125 מליון דולר. סה"כ חל בשנת 2004 גידול של כ-5% במכירות ענף הדפוס (שוק מקומי + יצוא) לעומת שנת 2003 והסתכם בכ-2.1 מיליארד דולרים. יו"ר ענף הדפוס בהתאחדות התעשיינים הדגיש, כי הגידול במחזור המכירות של הענף נובע בעיקרו מעלייה חדה במחירי התשומות (נייר) אשתקד.

מוזס הוסיף, כי מסיכום הנתונים מתברר כי לאחר שנים של הקפאת השקעות ואי חידוש ציוד שהתיישן, חל גידול גם בהשקעות בענף, שגדלו בשנת 2004, בכ-6% לעומת 2003 והסתכמו ב-72 מליון דולר.

מוזס ציין, כי הסיבות להתאוששות בענף הדפוס הן ההתעוררות בביקושים בשוק המקומי והגידול ביצוא. ענף הדפוס משרת את תעשיית האריזה למוצרים שבחלקם מופנים לשווקים בחו"ל ולשווקים בארץ.

יחד עם זאת, ציין מוזס, כי עודף כושר הייצור בענף מאיים על קיומם של מפעלים רבים.

יו"ר ענף הדפוס בהתאחדות התעשיינים קורא לחברות ממשלתיות ולגופים ציבוריים לבצע עבודות בישראל, דבר שימנע סגירת מפעלים ויאפשר קליטת עובדים נוספים בענף.
