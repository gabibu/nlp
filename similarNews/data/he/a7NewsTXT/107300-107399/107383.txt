

בשנת 2004 נרשם גידול חד ביצוא האבוקדו והוא הסתכם ב-50 אלף טון לעומת 30 אלף טון בשנת 2003, כך מסר מנכ"ל ארגון מגדלי הפירות בישראל, גיורא סלע.

מחצית מיצוא האבוקדו נעשה לצרפת, 40% לשאר מדינות אירופה, כולל בריטניה ומזרח אירופה והיתרה ליעדים אחרים בעולם. הערך הכספי של יצוא האבוקדו הוא 50 מיליון אירו.

לדברי סלע, הגידול ביצוא הוא תוצאה משילוב של גורמים: תנופת נטיעות גדולה של אבוקדו בשנים האחרונות   מטעים אלו החלו כעת להניב פרי, יבולים גבוהים בכל מטעי האבוקדו בארץ והשקעה גדולה בקידום מכירות בחו"ל שהביאה לדחיקת פרי אבוקדו מתחרה ממכסיקו וממדינות אחרות אל מחוץ לשווקים.

יצואני האבוקדו הגדולים הם חברת אגרקסקו, שביצעה יצוא של כ-35 אלף טון באמצעות תאגיד האבוקדו ואחריה מהדרין ו"קדם הדרים". בשנה האחרונה הושקעו סכומים גבוהים בקידום האבוקדו בחו"ל על ידי מבצעים ברשתות השיווק הגדולות באירופה, פרסום בעיתונות המקצועית ויחסי ציבור במדינות היעד.

לדברי מנכ"ל ארגון מגדלי הפירות, הצלחת האבוקדו, המצטרפת להצלחה הגדולה של יצוא תפוחי האדמה וזני פירות וירקות אחרים, מוכיחה שהחקלאות בישראל יכולה להצליח, להכניס מטבע זר רב למדינה ולהניב הכנסה נאה לעוסקים בה וכן לעובדים בחברות הנלוות: ספקי התשומות, חברות היצוא ונותני השרותים. כל זאת אם ינתנו לחקלאים התנאים המינימלים לעבודתם: מים במחירים סבירים ועובדים זרים ללא מיסוי מעבר למס הרגיל.
