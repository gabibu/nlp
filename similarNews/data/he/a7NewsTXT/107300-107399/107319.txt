

ראשי שינוי חתמו הערב על הסכם עם רה"מ אריאל שרון, ומזכיר הממשלה, לפיו שינוי תתמוך בתקציב בתמורה להעברת 700 מיליון שקלים לאוניברסיטאות, ולהשקעה בתחומי מדע, תרבות וחינוך.

שינוי תתמוך בתקציב המדינה תמורת 700 מיליון שקל שיועברו לצורכי סטודנטים, אוניברסיטאות, תרבות ואיכות סביבה.
כמו כן, יוכלו שינוי להצביע בתקציב נגד המענק לחרדים בסך 290 מיליון ש"ח. ההסכמה באה בעקבות פגישה שהתקיימה הערב בחוות השקמים בביתו של רה"מ אריאל שרון.

יו"ר שינוי, ח"כ טומי לפיד, אמר לאחר הפגישה עם שרון כי "הדאגה של שינוי לביצוע ההתנתקות בהמשך תהליך השלום הכריעה את הכף כאשר ניתנה לנו ההזדמנות לתמוך בנושאים הקרובים לליבנו וחשובים למדינה".

נזכיר כי לפני הפגישה החליטו לפיד ופורז ששינוי לא תתמוך בתקציב אם לא תצורף לממשלה או לחילופין יבוטל המענק שהובטח ליהדות התורה. "יש לי תביעות צנועות. למה שכל העניין יהיה על חשבון שינוי? כי אנחנו ילדים טובים והליכוד ילדים רעים?", אמר לפיד.

בכירים בסביבתו של שרון אמרו קודם לפגישה כי "אם שינוי לא ישנו את עמדתם, יש אפשרות אמיתית שנלך לבחירות. הרוב שיש כרגע לקואליציה הוא זעום, ולא בטוח שהוא יספיק בהצבעות הארוכות על התקציב".

התגובות להחלטת שינוי:
ח"כ עוזי לנדאו: "נמשיך את מאבקנו במלוא העוצמה נגד ההתנתקות".
ח"כ לנדאו הבהיר כי "סכנות ההתנתקות גדולות לישראל, בשל נסיגות נוספות מרמת הגולן, בקעת הירדן וירושלים, אליהן מובילה מדיניותו של ראש הממשלה, אותה הוא מנסה לערפל עם סיפורי בדים על מחוייבויות אמריקניות כביכול".

ח"כ אפי איתם אמר: "שרון קנה הערב בכספם של משלמי המיסים את המשך שלטונו הדיקטטורי בישראל. אבי השחיתות ממשיך במסע הגניבה השיטתי ולאחר שגנב את מצביעי הימין הוא שב ושודד את המשך הקופה הציבורית כדי להבטיח את המשך שלטונו".

יושב ראש סיעת ש"ס, אלי ישי, תקף את לפיד ואמר כי הוא גילה מנהיגות חסרת חוט שדרה והוכיח כי הוא אופוזיציה וירטואלית. "יושב ראש 'מפלגת הרייטינג' נותן יד לתקציב מרושע ואכזרי וגוזל במו ידיו את הזכות לקיום", דברי ישי.

שרת התקשורת, דליה איציק אמרה בתגובה: "את העקרונות המפוקפקים של תנועת שינוי הכרנו מזמן. עכשיו אנו יודעים גם את מחירם".

