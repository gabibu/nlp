

רוב מוחלט של השכירים (77%) חושבים שמנהליהם הישירים הרוויחו ביושר את הזכות לנהל , כך עולה מממצאי סקר דעת קהל אשר נערך בקרב ציבור השכירים בישראל, במגמה לעמוד על עמדותיהם ביחס למנהליהם הישירים. הסקר נערך ע"י מכון המחקר מאגר מוחות בניהולו של פרופ' יצחק כ"ץ, לרגל הוצאתו לאור של הספר "הזכות לנהל" מאת אור-לי פקר.

לשאלה: "איך היית מתאר/ת את המנהל/ת הישיר/ה שלך?" תיארו מרבית המשיבים (77%) את מנהלם כ"מנהל טוב+ טוב מאוד", ורק 23% כמנהל בינוני ומטה.

"מנהל טוב", הוגדר על פי ארבעת המדדים הבאים: בעל תפיסת עולם ניהולית, יוצר אמון, נושא באחריות ומשתף עובדים.
מדדים אלה מצויים בליבת הספר "הזכות לנהל" והעונים עליהם נחשבים לטענת המחברת, מנהלים שהרוויחו ביושר את הזכות לנהל.

השכירים נשאלו בסקר: האם המנהל/ת הישיר/ה שלך הרוויח/ה ביושר את הזכות לנהל?:
72% השיבו בחיוב כי מנהליהם הישירים אכן הרוויחו ביושר את הזכות לנהל.
28% השיבו על כך בשלילה או בספקנות.

מרבית המשיבים אשר ציינו כי מנהליהם אכן הרוויחו ביושר את הזכות לנהל (84%) ציינו את "המיומנויות הניהוליות הרכות" (כגון: יחסי אנוש טובים, האצלת סמכויות, הענקת גיבוי,
אכפתיות ואמינות) כגורמים להערכה זו. רק 26% ציינו את "מיומנויות הניהול הקשות" (כגון:
השכלה, כישורים טכניים, וותק, ידע ומידע) כגורמים להערכה זו.

הסקר לא מעלה כל שוני בתפיסות אלה בין השכירים המועסקים בסקטור הציבורי לבין הפרטי, אך מלמד על שוני בין תפיסת הגברים והנשים: מספר הנשים הטוענות כי מנהליהם הישירים הרוויחו ביושר את הזכות לנהל (77%) עולה על מספר הגברים החושב כך (68%).

הסקר נערך בשבוע שעבר כסקר טלפוני, בקרב מדגם של 478 משיבים המהווים מדגם מייצג של אוכלוסיית השכירים הבוגרת (גילאי 18 ואילך) בישראל. טעות הדגימה המרבית היא 5% בהתייחס לאומדנים השונים.
