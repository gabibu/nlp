

ביחידה לניתוחי עמוד שדרה באגף האורטופדי ב"שיבא", בראשותו של פרופ' יעקב נרובאי, מיושמת כיום טכניקה חדישה ומתקדמת של כריתת בקע הדיסק הבין חולייתי בגישה אנדוסקופית המאפשרת התערבות מינימלית.

ניתוח זה בא לפתור את בעיית כאבי הגב התחתון ששכיחים מאוד באוכלוסיה וחלקם נובעים מפגיעה בדיסק הבין חולייתי,הפורץ ויוצר לחץ על עצב שדרתי וגורם לעיתים לכאבים ברגלים,לחוסר תחושה או אף לחולשת שרירים. במקרים בהם טיפול שמרני לא מצליח, קיים פתרון ניתוחי, בו נכרת החלק הפרוץ של הדיסק שיוצר את הלחץ על העצב.

הפעולה הניתוחית הקונבנציונאלית מבוצעת בהרדמה כללית וכרוכה לעיתים בסיבוכים הנגרמים מפגיעה בשרירי הגב , הזזת עצבים, סיכון של איבוד דם וזיהום. בנוסף, תהליך ההחלמה ארוך ונמשך בין חודש לשלושה חודשים.

במהלך הניתוח שמיישמים בבית החולים שיבא מבוצע חתך באורך 1 ס"מ בלבד, ודרכו מוחדר תחת בקרת רנטגן לחלל הדיסק, מכשיר המאפשר גם ראיה וגם פעולה ניתוחית תוך בקרה מלאה של המערכת העצבית.
משך הניתוח הינו כשעה ובהרדמה מקומית. לאחר מספר שעות משוחרר המנותח לביתו ותוך כשבועיים הוא כשיר לחזור לפעילות שגרתית.

ניתוחים אלה מבוצעים כעשור באירופה ובארה"ב. שיעור ההצלחה הינו למעלה מ-90% ואחוז הסיבוכים הינו מזערי. הטכניקה החדשה החלה מיושמת במרכז הרפואי שיבא לאחר השתלמויות רבות בחו"ל של ד"ר משה לוינקופף וד"ר ישראל כספי מיחידה לניתוחי עמוד שדרה ב"שיבא".

מאז יישומה תופסת הטכניקה החדשה מקום נכבד בניתוחי עמוד שדרה ודוחקת את מקומו של הניתוח הקונבנציונלי וזאת מפאת בטיחותה, תוצאותיה המצוינות, רמת הסיבוכים המזערית וההחלמה המהירה שהיא מאפשרת.
