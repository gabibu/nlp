

21 מתושבי גנים בצפון השומרון עתרו לבג"ץ נגד סעיפים בחוק 'פינוי פיצוי', אשר לטענתם מפלה אותם ביחס למפוני סיני. לטענת העותרים, הפיצויים למפונים בתכנית ההתנתקות נעשו על פי קריטריונים נוקשים שאינם מאפשרים לתושבים לבנות חיים חדשים. בעתירה נאמר: "למפונים היה יסוד סביר להניח שלא יופלו לרעה ביחס למפוני סיני וכי פיצויים במסגרת תוכנית ההתנתקות לא יפחתו מתקדים סיני שהיה המודל המשפטי הראשון לפיצוי מתיישבים".
התושבים גם טוענים בעתירה כי הסכום הניתן להם לפיצוי, אינו מאפשר להם לקנות קרקע חלופית. כמו כן הם תובעים כי ישונה הסעיף הקובע שהפיצויים ינתנו רק למי שב-3 שנים האחרונות היה מרכז חייו ביישוב. התושבים מביאים דוגמאות כי בשל המצב הביטחוני הקשה באינתפאדה האחרונה, נאלצו חלק מהם לגור בבתים נוספים, לבד מהבית ביישוב. האם בשל כך יופלו לרעה?
כן דורשים התושבים כי כשם שהחוק מבטיח הלוואה לאלו שיתיישבו בקו קרית גת אשקלון, כן תינתן הלוואה לתושבים שיאלצו להתפנות מצפון השומרון.

