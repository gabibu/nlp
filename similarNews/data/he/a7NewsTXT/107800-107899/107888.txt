

השבוע רוססו ברחבי בלגרד על קירות בניין הקהילה היהודית, והקרן לזכויות הומניטאריות כתובות גראפיטי אנטישמיות כגון: "יהודים פרזיטים צאו מסרביה".


במרכז העיר גם הופצו כרזות הקוראות להחרמת תחנת הטלוויזיה B-92 בשל פעילותה האנטי-סרבית, כאשר לוגו התחנה צויר בתוך מגן דוד. ממשלת סרביה יצאה בהודעה רשמית המגנה את הפרסומים האנטישמיים ואת המתקפה על חופש התקשורת והודיעה כי תנקוט באמצעים המתאימים להענשת האחראים. הממשלה הודיעה כי היא סבורה ש"המסרים המכוונים נגד הקהילה היהודית בסרביה אינם מקובלים ונדרשים צעדים יעילים ודחופים לטיפול בתופעה. הפרסומים הללו מנוגדים לחלוטין למדיניות הממשלה לשמירה על יציבות ואווירה סובלנית".

באותו יום צוירו צלבי קרס גדולים על 4 מוסדות יהודים שונים גם בדבלין בירת אירלנד. הכתובות צוירו על בנין הקהילה הקונסרבטיבית, בניין המוזיאון היהודי, מבנה הקשור היסטורית לקהילה היהודית ונמצא סמוך למוזיאון היהודי ועל קיר בבית הקברות היהודי.

גם בעיר לזאמייל שבאוקריאנה, צוירו צלבי קרס וכתובות נאצה אנטישמיות בגרמנית על קירות ודלת בית הכנסת בעיר.
