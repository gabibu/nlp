

בכנס של האיחוד החקלאי שנערך אתמול אמר בנימין בן אליעזר כי "אנחנו משלמים מחיר נורא על ההתנתקות המדינית ועבור תקציב שמבטא תפיסת עולם שאינה מתאימה למדינה האמורה להיות מקלט לעם היהודי".

שר התשתיות, בנימין בן-אליעזר, מתח ביקורת קשה כנגד תפקודו של מינהל מקרקעי ישראל במסגרת כנס של האיחוד החקלאי שהתקיים אתמול (ה') ברמת אפעל. לדבריו, "מינהל מקרקעי ישראל שכח את תפקידו כגוף השומר על קרקע הלאום. במקום לפעול בדרך של מדיניות יזומה שבה ישוחררו עשרות אלפי דונמים של קרקעות בנגב ובגליל לעיבודים חקלאיים, פעל המינהל במדיניות קשוחה עם סרבול בירוקראטי שלא איפשר שחרור קרקעות ובכך יצר מצב בו ישנה השתלטות על הקרקע בצורה לא חוקית" .

שר התשתיות גם הביע דעתו על מצבה של ממשלת ישראל ואמר: "אנחנו משלמים מחיר נורא על ההתנתקות המדינית. המחיר הוא בהתנתקות חברתית. אנו נמצאים בממשלה למטרה אחת בלבד והיא להביא לכך שצה"ל יצא מעזה ומצפון השומרון. בעבור ההתנתקות נאלצנו לשלם מחיר כבד עבור תקציב שמבטא תפיסת עולם שאינה מתאימה למדינה האמורה להיות מקלט לעם היהודי. זאת לא מדינתו של העם היהודי אלא מלכודת פתאים מרושעת המפילה חולים חסרי ישע בגלל סל בריאות חולני, ומפקירה קרוב למיליון ישראלים אל מתחת לקו העוני.

פואד אמר כי לצערו, "שר האוצר עסוק בבניית מלכודות אישיות מתוך האינטרסים האישיים שלו, המורכבים רק על בסיס אחד, על הרצון הבלתי נלאה שלו לעוצמה, לשררה   לשלטון. אנחנו נקלענו למצב שבו נאלצנו להצביע בעד תקציב אומלל, מביש וחסר רחמים. זה המחיר שאנו משלמים על המהלך המדיני. אנחנו חייבים לתקן בהמשך את הנזקים הללו. אני מקווה שבזכות ההתנתקות נמנע את מותם של בחורים צעירים בחזית הביטחונית ובעתיד הקרוב נמנע נפגעים מהחזית הכלכלית החולה הזאת"

בן-אליעזר הוסיף וטען: "אנחנו בשיאו של תהליך ההתנתקות מהציבור הזה, שרובו סומך עלינו, סומך על המדינה הזאת כגוף משרת. אם המדינה לא תראה את עצמה כמשרתת הציבור, יתקיים הניתוק שמביא בסופו של דבר לתוהו ובוהו. בני אדם צריכים לעבוד כדי לא לאבד צלם אנוש. בני אדם צריכים לממש את עצמם, לפתח את עצמם, לייצר לעצמם תקוות, כוונות ולא לשבת ולחרוק שן".

בנוגע לעניינים הנוגעים למשרדו אמר שר התשתיות: "משרד התשתיות מרכז מאמץ אדיר בהקמה של מתקנים לטיפול בשפכים בכל הרשויות המקומיות. המטרה שלי היא לפתח כמה שיותר את נושא המים המושבים לצרכי חקלאות. בניגוד לעמדתו של האוצר אשר רוצה להפריט כל דבר הנקרה על דרכו, ומביא לכך שכל נכסי המדינה נמצאים בידיהם של מספר משפחות בעלות הון אני בעד תחרות אשר תבזר את ההון ככל האפשר. כלומר   תאפשר תחרות בין מספר רב ככל האפשר של קבוצות עסקיות ומתווכים פינאנסיים, ותימנע את ריכוזו בידי מספר מצומצם של ידיים כפי שיוצר האוצר כיום. ובנוסף, עלינו להבטיח קיומם של משאבי יסוד בידי המדינה, כי בבוא יום, קשה לי להאמין שטייקון אוסטרי או פיני יסכן את עצמו ואת הונו ואז כולנו ניוותר בחשיכה ובקור".
