

שר האוצר ורה"מ שרון סיכמו על קיצוצים רוחביים במשרדי הממשלה כדי לממן עלות ההסכם עם שינוי. השלטון המקומי לא יוכלל בקיצוצים. ועדת הכספים הורתה לאוצר להעביר מקדמות לרשויות לתשלום שכר העובדים לפני פסח.

שר האוצר בנימין נתניהו, וראש הממשלה אריאל שרון, סיכמו על שורה של קיצוצים רוחביים במשרדי הממשלה כדי לממן את עלותו הגבוהה של ההסכם עם מפלגת שינוי. תקציבו של כל משרד יופחת ב-2.9%, למעט משרד הרווחה, תקציב הרשויות המקומיות, תקציב הבריאות והתקציבים המיועדים ליישום מסקנות ועדת דברת. תקציבו של משרד הביטחון יקוצץ ב-100 מליון שקלים נוספים.

שר האוצר הודיע אתמול בערב ליו"ר מרכז השלטון המקומי כי תקציבי הרשויות המקומיות לא יוכללו בתקציבים שיקוצצו בעקבות הסכם עם סיעת שינוי. אלדר הודה לנתניהו וביקש ממנו לרכז מאמץ בפתרון משבר האשראי שבמסגרתו מחרימים הבנקים את הרשויות המקומיות, שכן לדבריו, ללא פתרון המשבר לא יוכלו עשרות רשויות מקומיות לשלם שכר לעובדיהן ערב חג הפסח.

הבוקר תבעה ועדת הכספים ממשרד האוצר להעביר מיד מקדמה לרשויות המקומיות כדי לאפשר תשלום לעובדי הרשויות עוד לפני חג הפסח. כתבתנו רותי אברהם מוסרת כי תביעתה של ועדת הכספים באה בסיכומו של דיון שנערך בועדה על מצוקת האשראי ברשויות המקומיות.

יו"ר הועדה יעקב ליצמן מסר כי ביום ג' הקרוב תקיים הועדה ישיבה נוספת שבה יתבקשו נציגי משרד האוצר והפנים להשיב על תביעת הועדה.

במהלך הדיון מסרו מנכ"ל משרד האוצר ד"ר יוסי בכר והמנכ"ל הפורש של משרד הפנים רו"ח גדעון בר לב סקירות על ההתקדמות במו"מ עם הבנקים לקראת הענקת האשראי הנדרש. בכר אמר כי תחושתו היא שמרבית ההלוואות יגיעו מבנק 'דקסיה' שמנהל את ענייניו בישראל באמצעות בנק אוצר השלטון המקומי. מדובר בסך של 500 מיליון ש"ח שיינתן כהלוואות לרשויות המקומיות תוך הענקת ערבות מדינה.

בכר דחה את הצעתו של יו"ר מרכז השלטון המקומי אלדר לאוצר להעביר חצי מיליון ש"ח למשרד הפנים לצורך הענקת מקדמות לעובדי הרשויות. בכר הדגיש כי אסור ללחוץ מידי על זירוז העברת הכספים אלא יש להמתין לסיום המו"מ עם הבנקים. מנכ"ל משרד הפנים אמר כי הבנקים התבקשו להעביר את תשובתם עד ל 7 באפריל, תוך שבוע ימים.

בר לב הביע התנגדות, בדומה למנכ"ל משרד האוצר, להעברת מקדמות ישירות לרשויות בטענה כי הכספים אינם מועברים למשכורות אלא לתשלום שירותים אחרים.
