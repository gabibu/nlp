

שר האוצר בנימין נתניהו, אישר היום את הסיכום שגובש בין אגף התקציבים במשרד האוצר לבין הנהלת רשות השידור.

עפ"י הסיכום שהושג, בכפוף לתכנית ההתייעלות ברשות השידור, יעביר משרד האוצר סיוע בסך כולל של 32.5 מיליון ש"ח במהלך שנת 2005 - השתתפות בעלות ביצוע תכנית הבראת רשות השידור.

עפ"י הסיכום האמור שהושג בדיונים שהתקיימו בין אגף התקציבים למנכ"ל רשות השידור, נקבע כי המדינה תשתתף בעלות תכנית פרישתם של 180 עובדים נוספים שיפרשו במהלך שנת 2005 (סך של 18 מיליון ש"ח) וזאת לאחר ביצוע מלא של תכנית הפרישה.

בנוסף תעביר המדינה 2 מיליון ש"ח   השתתפות בגין עלויות פרישתם של עובדים שהחלה כבר בשנת 2004. כן נקבע כי הרשות תקבל סיוע חד פעמי בסך של 12.5 מיליון ש"ח בכפוף להתקנת שעוני נוכחות ותשלום שכר לכל עובדי הרשות, על בסיס דו"חות נוכחות.

