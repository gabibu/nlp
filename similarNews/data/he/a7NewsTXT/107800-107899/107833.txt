

ביקורת חריפה נשמעת בעולם הדתי על פסיקת בג"צ הבוקר שקבעה כי גיורים רפורמיים יהיו מוכרים במדינת ישראל. הרב מצגר: השלב הבא הוא גיור בפקס או בהודעת SMS.

הרכב של 11 שופטים בראשם נשיא בית המשפט העליון אהרון ברק, קבע ברוב של שבעה שופטים כי חוק השבות יחול על מי שגויירו בחו"ל לאחר שעברו הליך "גיור" במסגרות רפורמיות וקונסרבטיביות בארץ. בית המשפט לא הכריע בנושא הכרה בגיור מסוג זה בארץ. כך מוסרת כתבתנו רותי אברהם.

"ההחלטה תהפוך את הגיורים לתהליך פיקטיבי, מה יהיה אם בעתיד יתאפשר גיור בפקס או בהודעות SMS?", כך שאל הבוקר הרב הראשי האשכנזי לישראל, הרב יונה מצגר בעקבות פסיקת בג"צ.

ח"כ פרוש מיהדות התורה אומר שלא יהיה מנוס מהקמת מאגרי מידע שירכזו את כל בני הקהילות האורתודוקסיות. "בג"צ ממשיך לחתור תחת יהדותה של מדינת ישראל, ופסיקותיו מעמיקות את השסע בעם. הפסיקה האחרונה לפיה חוק השבות חל גם על מי שעבר גיור לא אורתודוקסי בחו"ל, מחייב אותנו להכין ספר יוחסין, שיהווה מערך ממוחשב של כל בני הקהילות האורתודוקסיות בעולם. המשמעות, לצערנו, היא פילוג עם ישראל, ואת זאת הביאו עלינו שופטים, שבפסיקותיהם נכנסים בחוסר אחריות לשדות מוקשים מסוכנים בתחום ההלכה", אמר.

יו"ר האיחוד הלאומי ח"כ הרב בני אלון אומר בראיון לגלי צה"ל כי בעצם בג"ץ מאפשר הכרה בכל מי שמתגייר בכל מקום בעולם כיהודי. מכאן ש"כל מי שמתחשק לו להיות אזרח ישראלי, יש מסלול כניסה לאזרחות שאינו קיים בכל מדינה אחרת". הגיור לפי הפסיקה הוא על ידי כל מי שיכריז על עצמו כרב.

יו"ר סיעת המפד"ל, ח"כ זבולון אורלב, אמר כי פסיקת הבג"ץ בעניין גיורי הקפיצה היא עוד חוליה בשרשרת ארוכה של פסקי בג"צ ידועים מראש הקוראים תיגר על הדת היהודית ופוסקים בעקביות
לטישטוש זהותה היהודית של מדינת ישראל. שופטי בג"צ שמו עצמם להיות רבנים פוסקי הלכות דתיות והוכיחו שוב כי אין לתת בבג"צ אמון בשאלות של אמונה והשקפה ויש להקים בימ"ש לחוקה שישקף באופן מאוזן את מגוון הדעות, או להוציא את סוגיות הדת והמדינה מביקורת שיפוטית של הבג"צ.

ח"כ אפי איתם אומר כי "בית המשפט העליון מבצע השתלטות עויינת על אופיה וזהותה של מדינת ישראל כמדינה יהודית ע"פ מסורת ישראל, שופטים המייצגים תפיסת עולם קיצונית ושולית בחברה הישראלית כופים את דעתם על רוב הציבור".

לעומתם, בספסלי השמאל ישנה שמחה לא מוסתרת על הפסיקה. שר הפנים, אופיר פז פינס אמר היום כי הוא "מברך על ההחלטה שעושה צדק עם ציבור גדול ואמר כי משרד הפנים יישם אותה ככתבה וכלשונה". לדברי שר הפנים מדינת ישראל איננה צריכה להערים קשיים מיותרים, על אלו הרוצים באמת ובתמים להפוך לחלק מהעם היהודי והחלטת בג"צ מהיום נותנת מענה לכל אלו שעד עתה היו צריכים לעבור מסלול מכשולים מטיש ומעייף בדרך לכניסתם לחיק היהדות. שר הפנים הוסיף כי בכוונתו להנחות את גורמי משרדו לקבוע תקנות ונהלים שיאפשרו את יישום פסיקת בג"צ ויימנעו ניצול לרעה שלה.

גם סגנית השר הטריה, ח"כ אורית נוקד, מברכת על ההחלטה ההיסטורית של בית המשפט העליון הבוקר. "אני תקווה כי תהה זאת יריית הפתיחה להחלטות נוספות המביעות כבוד כלפי היהדות על כל גווניה. עם זאת ראוי לזכור כי על בג"צ מוטלת עדיין החובה לפתור בעיות נוספות בנושאי דת ומדינה", אמרה.
