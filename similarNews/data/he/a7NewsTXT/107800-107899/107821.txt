

שר הביטחון מופז אמר בביקורו בארה"ב, לבכירי הממשל האמריקני שישראל אינה רואה התקדמות מצד הרש"פ בטיפול נגד הטרור. "יש פער גדול בין ההכרזות לבין המציאות בשטח בתחום הרפורמות והמלחמה בטרור", אמר.

מופז נפגש אמש עם שר ההגנה האמריקני, דונלד רמספלד, עם סגן נשיא ארצות הברית, ריצ'ארד צ'ייני, עם שרת החוץ האמריקנית, קונדוליסה רייס ועם היועץ לביטחון לאומי, סטיב הדלי. בפגישות עם הבכירים האמריקניים דן מופז בנושאים הקשורים לתכנית העקירה ולמציאות במזרח התיכון ביום אחרי עקירת היישובים.

מופז אמר לבני שיחו כי ישנם קשיים רבים בשיתוף הפעולה בין ישראל לרש"פ, אשר גורמים לדחיית העברת ערים נוספות לידי הרש"פ. לדבריו, מתוך רשימה של 17 מבוקשים מיריחו ו-35 מבוקשים מטול כרם, שתי הערים שכבר הועברו לשליטה ביטחונית מלאה של הרש"פ, שהיו אמורים למסור את נשקם לידי הרש"פ ולהצהיר על הפסקת פעולות הטרור לא עשה זאת אף לא אחד.

מופז העריך באזני בני שיחו שהאיום האיראני יגיע בסופו של דבר למועצת הביטחון באו"ם, אך יחד עם זאת ציין שישראל מקבלת את הנחת העבודה לפיה "הערוץ הדיפלומטי הוא הערוץ הנכון כדי לבלום את הרצון האיראני להצטייד בנשק גרעיני".
