

מומחה לדיני עבודה, עו"ד הראל לפידות, אומר כי פיטוריה "מעכשיו לעכשיו", של עובדת במשטרה בעקבות שליחת מייל המתנגד להתנתקות, נוגדים את כל מערכת החוקים הנוגעת ליחסי עובד ומעביד במדינה.

לפידות מתייחס לפרסום אתמול, באתר ערוץ 7 לפיו המשטרה פיטרה רבקה מרגוליס מבית אל המועסקת מזה 5 שנים כמנהלת באגף המיחשוב במשטרה, וזאת בעקבות שיגור הודעת אימייל לעמיתיה.

מרגוליס אמרה לכתבתנו רותי אברהם כי המשטרה הנערכת לקראת ההתנתקות, והמצויה במצוקת כוח אדם, הודיעה לשוטרים כי כולם יידרשו להשתתף במאמץ ההתנתקות בין אם ביציאה לשטח ובין אם מילוי מקומם של אלו שיצאו. מרגוליס חששה שהיא תדרש כמו רבים במשטרה לסייע להתנתקות ושיגרה לעמיתיה אימייל שבו שיתפה אותם בתחושותיה. בין היתר כתבה כי לדעתה לא ראוי ללחוץ על אנשים לבצע מעשים המנוגדים למצפונם. לדבריה שיגרה מכתב דומה לרבני המשטרה משום שהיא סבורה כי זוהי אחריותם להתערב כדי למנוע לחצים לא הוגנים שכאלו.

בסופו של אותו יום נקראה לראש המחלקה ופוטרה מיידית.

עו"ד לפידות אומר לכתבתנו כי כעובדת במשטרה זכאית מרגוליס לשימוע לפני כל הליך המופעל נגדה, "שימוע הוא הליך בו מודיעים לעובד כי הוא עומד להיות מפוטר, מודיעים לו מהם הטעמים לפיטוריו, וניתנת לעובד הזדמנות להשמיע את עמדתו", אומר לפידות.

לדבריו, חובה לשמוע את עמדת העובד בצורה אמיתית ובאופן שבו יתאפשר לו לשנות את ההחלטה. "זהו הליך חובה במגזר הציבורי", מדגיש לפידות ומוסיף כי "יש להזכיר למשטרת ישראל שהיא אינה גוף פרטי כי אם גוף ציבורי ויש דרך המוסדרת בחוק כדי לטפל בבעיות משמעת.
תגובת המשטרה של פיטורין, וללא כל הודעה מוקדמת הינה לא פרופרצינלית ביחס להתנהגות של גברת מרגוליס , ועל כן נגועה באי חוקיות ,אי סבירות וקיצונית".

