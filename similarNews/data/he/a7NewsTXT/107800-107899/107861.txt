

יו"ר ועדת ביקורת המדינה ח"כ יורי שטרן מגיב על קיום יום העיון לקצינים במיל' במכון הרטמן, ואומר כי מדובר בפוליטיזציה גסה של צה"ל ובשבירת הכלים של הפרדה בין צה"ל לפוליטיקה.

כ-30 קצינים, מפקדי פלוגות מכ- 6 גדודי מילואים זומנו ליום מילואים במכון הרטמן בעל האוריינטציה השמאלנית. יום העיון עוסק ב"הכנה מנטלית" של הקצינים במסגרת היערכות סגל הצבא לקראת ההתנתקות. בין המרצים ביום העיון: דניאל הרטמן - עימות בין חזון א"י השלמה לבין חזון יהודי, ד"ר מנחם לוברבורג - ערכים אזרחיים במדינה דמוקרטית, ד"ר משה הלברטל - הלכה דמוקרטיה והתנגדות. כמו כן משה נגבי ופרופ' יצחק זמיר, על חופש הביטוי וזכות המחאה.

תא"ל במיל' דוד הגואל בעבר מפקד איו"ש, אומר בתגובה לכתבתנו רותי אברהם כי מדובר ב"שטיפת מוח של צד אחד" ובפעילות פוליטית בתוך הצבא. התקשורת והרשויות מאפשרים לשמאל את מה שבעבר לא הרשו לשום גורם במדינה. נראה שהיום הכל הותר, אומר הגואל.

הגואל מביע את פליאתו על כך שמכון הרטמן אשר חרת את נושא הדמוקרטיה על דגלו, אינו מיישמה בעצמו ומארח יום עיון שכזה. אם רוצים להפגיש את הקצינים עם דעות שונות אפשר להזמין אל צה"ל נציגים מכל הזרמים ולא כפי שהדבר נעשה היום, הוא אומר.

רס"ן במיל' בועז העצני, אומר לכתבתנו כי במכון הרטמן "הממומן בעקיפין על ידי האיחוד האירופי" מתבצעת "שטיפת מוח" של קצינים על ידי אנשי שמאל בלבד. "חזרנו לימי הסזון שבהם שלחו אנשי רוח שמאלנים כדי להסית חיילים ולתת להם גיבוי אידיאולוגי לעשיית מעשים שלא ייעשו".

העצני מוסיף כי צה"ל הופך ל"מיליציית שלום עכשיו, ושלא יתפלא שלא ימצא בקרבו אנשים ממחנה אחר".

בתגובה לפרסום אומר יו"ר הוועדה לביקורת המדינה, ח"כ יורי שטרן כי "זהו נסיון של שטיפת מוח בולשביקית המוכרת לי ממקומות אחרים. לכן אני מפנה את החומר למבקר המדינה ומתכונן לקיים דיון בנושא בועדה לביקורת המדינה".
