

שבעת סגני השרים שמינה ראש הממשלה, אריאל שרון, נכנסים היום לתפקידם. חברי כנסת רבים קוראים לחקור את מה שכינו "נתינה וקבלת שוחד והפרת אמונים" מצד ראש הממשלה, בכל מה שנוגע למינויים החדשים.

סגני השרים החדשים הם: גילה גמליאל שתמונה לסגנית שר החקלאות, רוחמה אברהם שתמונה לסגנית שר הפנים, מרינה סולודקין שתהיה סגנית שר במשרד העלייה והקליטה, אלי אפללו יתמנה לסגן שר במשרד התמ"ת, יעקב הלפרט יהיה סגן שר במשרד התחבורה, מגלי ווהאבה יכהן באופן זמני כסגן שר במשרד ראש הממשלה ואברהם רביץ יהיה סגן שר הרווחה ולמעשה יתפקד כשר הרווחה מכיוון שאין שום שר במשרד הזה.

הבוקר הולכים ורבים הקולות בכנסת שקוראים ליועץ המשפטי לממשלה, מני מזוז, לבדוק חשד לניסיון שוחד מצד ראש הממשלה, אריאל שרון, בנוגע ליוזמתו לצרף שרים וסגני שרים חדשים לממשלתו.

אחד מחברי הכנסת שהעלה את הדרישה הוא ח"כ אפי איתם מסיעת 'ההתחברות' שפנה אתמול ליועץ המשפטי לממשלה בדרישה שיורה על פתיחת חקירה נגד ראש הממשלה ונגד המועמדים לתפקידי שרים וסגני שרים מהליכוד ומהעבודה, בחשד לנתינת וקבלת שוחד והפרת אמונים.

בגלי צה"ל דווח הבוקר שגורמים במערכת הפוליטית הגדירו את יוזמת שרון לצירוף השרים החדשים כ"טעות קשה של ראש הממשלה בהשפעת בנו עמרי".

עוד דווח שם שחבר הכנסת מיכאל גורלובסקי מהליכוד, שעומד לפני דיון בוועדת הכנסת על הסרת חסינותו סיפר אמש לחברו, שגורמים בליכוד איימו עליו שאם יצביע נגד מינוי השרים החדשים, יהיו לכך השלכות בנושא הסרת חסינותו,

יש לציין כי בראש וועדת הכנסת עומד ח"כ רוני בר און, שהיה אמור להיכנס לממשלה כשר אם הכנסת לא היתה מכשילה את המהלך.
