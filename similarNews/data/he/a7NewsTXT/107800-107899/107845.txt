

שר הבינוי והשיכון, יצחק הרצוג, מזהיר היום כי קיצוץ נוסף בתקציב משרדו בשל הסכם ההבנות עם שינוי יוביל להחרפת השסעים החברתיים ולפגיעה באלפי משפחות בישראל הנאנקות תחת מצוקת דיור קשה.

מדובר בקיצוץ בשיעור של כ-3% המהווים 33 מיליון שקלים מתקציב המשרד. הודעת האוצר כי יאפשר למשרדים להשתמש בתקציב הרזרבה של משרדם אינה רלוונטית למשרד הבינוי והשיכון   שכן למשרד אין רזרבות.

"המשרד הגיע לתחתית החבית מבחינה תקציבית וכל קיצוץ נוסף יוביל לפגיעה באלפי משפחות. יש לזכור כי תקציב המשרד קוצץ מאז שנת 2001 בלמעלה מ- 60%, זאת בנוסף לביטול המענקים למשכנתאות בהיקף של 1.2 מיליארד  וביטול מענקי השתתפות בשכר דירה בהיקף של 330 מיליוני ", כך אומר השר הרצוג.

מנתוני המשרד עולה כי השפעות הקיצוץ בתקציב המשרד בשנים האחרונות, הובילו להרעה דרמטית בתנאי הדיור של סקטורים רחבים בחברה הישראלית ובהם: משפחות חד הוריות, משפחות ברוכות ילדים, קשישים, תושבי שיקום שכונות, דיירי השיכון הציבורי, מגזרי מיעוטים ואחרים. במיוחד פגע הקיצוץ בתושבי הפריפריה, והוביל בשל כך להעמקת הפערים.

"אני תובע להכיר במשרד הבינוי והשיכון כמשרד חברתי נטו, ולמנוע הכללתו בכל קיצוץ רוחבי כל שהוא", אומר השר הרצוג ומוסיף, "צריך להבין שאנו מדברים על פגיעה באנשים, ילדים, קשישים שהסיוע מהמשרד הוא המקור העיקרי, המאפשר להם לשרוד את שגרת היום-יום, הקשה עבורם ממילא. משמעות הקיצוץ היא הרחקת דירה מהישג ידן של משפחות חד הוריות ומשפחות ברוכות ילדים, צמצום שיפוץ של דירות בדיור הציבורי הנמצאות במצד ירוד ביותר, שאינו מאפשר לאוכלוסייה החלשה גם כך, לחיות בכבוד.

כמו-כן יוביל הקיצוץ לפגיעה באוכלוסיית הקשישים וברמת השירות בהוסטלים המהווים פתרון דיור יחידי עבורם. אם ימומש הקיצוץ לא נוכל לפתח שכונות חדשות במגזרים השונים ובמיוחד באזורי הפריפריה, תפגע יכולת האבטחה של שכונות במזרח ירושלים ויפגעו באופן משמעותי רשויות מקומיות רבות הממתינות, ע"פ החלטת ממשלה, למבני ציבור המגיעים להן ושבנייתם מעוכבת מזה שנים".

ברוח דברים אלו, פנה היום השר הרצוג למזכיר ההמשלה במסמך המתריע על השלכות הקיצוצים הצפויים על משרד הבינוי והשיכון. במכתבו מציין השר הרצוג: "משרד הבינוי והשיכון ספג קיצוצים מצטברים משנת 2001 המגיעים לכדי 60% מתקציבו. חלק ניכר מקיצוצים אלו אושרו במסגרת החלטות ממשלה כקיצוצים רוחביים באחוזים, דבר שעמעם בפני השרים את מלוא משמעותם וחריפותם.

בלשכת השר מדגישים כי השר הרצוג ביקש להעביר את תוכן המסמך הכולל פירוט משמעות הקיצוצים בתקציב המשרד לידיעת שרי הממשלה.
