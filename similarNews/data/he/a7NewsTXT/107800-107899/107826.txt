

רבנים וראשי ארגוני ימין פרסמו הבוקר מסמך, ובו קריאה לחיילים שלא להתייצב לשירות צבאי אחרי פסח. זאת עקב אישור תכנית העקירה.

בין היתר נכתב במסמך, כי כל שירות מילואים בשעה זו, מסייע בעקיפין ובמישרין ביישום תכנית ההתנתקות ולפינוי מחבלי מולדת.

"מי שיתייצב לשירות לאחר חג הפסח יסייע במישרין או בעקיפין לתוכנית ההינתקות לצאת לפועל", נכתב במסמך, "קיבלת צו שירות? קיבלת פקודת חורבן וגירוש. מפסח כולנו מגוייסים להגנת גוש קטיף...".

על המסמך חתומים הרב אברהם שפירא, ועד רבני יש"ע, איחוד הרבנים למען ארץ ישראל, נשים בירוק, מטה מאמ"ץ ומטה חומת מגן.

חבר הכנסת אילן שלגי, ממפלגת שינוי, אמר בתגובה לפרסום המסמך שעל היועץ המשפטי לממשלה להתפטר מתפקידו אם לא יפתח בחקירה נגד הרבנים וגופי הימין שעומדים מאחוריו.
