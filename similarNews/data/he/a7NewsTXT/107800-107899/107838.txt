

הבוקר תתקיים פגישה בין יו"ר המטה למען ארץ ישראל אביעד ויסולי לבין ניצב דוד צור מפקד משטרת תל אביב במטרה לגבש הסכמות באשר לחסימות צירים.

הפגישה בין השניים תתקיים לאור החלטת בג"ץ מאתמול (ד') לפיה יש להענות בחיוב לבקשה להפגין באמצעות חסימת צירים, לאחר שינוי פרטי הבקשה. כלשון בג"ץ: "יש להניח כי אם העותרת תשנה מעמדתה ותראה לקיים את ההפגנה במתכונת חלופית המאזנת כראוי בין הערכים השונים (בין חופש הביטוי וזכות ההפגנה לבין ערך הסדר הציבורי וחופש התנועה ר.א.), יבוא הענין לשיקולה המחודש של המשטרה ויש להניח כי בקשתה תישקל בחיוב".

כזכור ביקש המטה למען א"י לקיים הערב (ה') תהלוכה על ציר איילון מצפון לדרום, בין גשר ארלוזורוב למחלף השלום. התהלוכה אמורה היתה להמשך שעתיים. בבקשה להיתר להפגנה הוגדרה המטרה: "השבתת התנועה באיילון ובמרכז ת"א לשעתיים כהמחשה לתושבי ת"א וגוש דן כי יישום תכנית הטרנספר ישבש את שיגרת חיי המגורשים כמו גם חיי שאר אזרחי המדינה".

המשטרה סירבה לבקשה והמטה עתר לבג"ץ. בג"ץ בדחייתו את העתירה ציין כאמור כי על המשטרה לשקול להענות בחיוב אם ישונו הפרטים.

ויסולי אומר לכתבתנו רותי אברהם כי בהחלטתו קבע בג"ץ שאין לחסום את נתיבי איילון למשך "שעות ארוכות", אך לא אסר על חסימתו של כל ציר אחר בארץ כולל נתיבי איילון לזמן קצר יותר. למעשה אומר ויסולי, בג"ץ אישר את המטרה לחסום צירים וניתן מעתה לחסום את כל הצירים כל יום.

בהתאם לפסק הדין מוסיף ויסולי, יבקש המטה היתרי הפגנה רבים על צירים מרכזיים בגוש דן בהם נתיבי איילון, גהה וצירים מרכזיים נוספים.

יצויין כי חיזוק למהלך חסימת הצירים נמצא גם בדברי הרב דב ליאור בערוץ 7. הרב ליאור התייחס לשאלה האם מותרת חסימת צירים גם אם הדבר עלול לסכן את הציבור למשל אם יעוכב מעבר אמבולנסים כתוצאה מהחסימה. הרב ליאור השיב: "אם נלך אחרי חששות, אין לדבר סוף. וכשיש חפץ חשוד על הכביש, גם-כן חוסמים את התנועה, למרות שיש שם אמבולנסים וכדומה. הסיבה לכך שהחסימה כשיש חפץ חשוד היא לגיטימית, מפני שעושים את זה להציל לטווח רחוק הצלה יותר גדולה. אותו הדבר כאן, שהחוסמים עושים למען ביטחון עם-ישראל וההתיישבות, והרי אין ספק שהטרור יגבר אם התוכנית הזאת תתבצע. לכן הם עושים עצירה בשביל להציל יותר בטווח הרחוק, והדבר מותר".

הרב ליאור הוסיף כי "אם חוסמים כבישים בשביל כסף, כמו נהגי המשאיות שחסמו כבישים בגלל שהעלו את מחיר הסולר, וזהו דבר המקובל בחברה, אינני רואה סיבה שאלו שנלחמים על דבר אמיתי וערכי לא יוכלו לעשות זאת".
