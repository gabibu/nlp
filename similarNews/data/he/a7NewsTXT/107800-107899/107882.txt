

דירקטוריון חברת נמל אילת בע"מ, בראשות יאיר חזן, בחר בגדעון גולבר לתפקיד מנכ"ל חברת נמל אילת. ההחלטה התקבלה ברוב קולות בישיבה שקיים דירקטוריון החברה שלשום, בתום הליך מכרז פומבי אליו נגשו למעלה מ- 30 מועמדים.

מינויו של גדעון גולבר יקבל תוקף לאחר קבלת אישור ועדת רביבי וחתימת שר האוצר ושר התחבורה.

גולבר, תושב אילת ותיק, נשוי ואב ל-2 ילדים, הינו מהנדס אלקטרוניקה בהכשרתו ומסיים בימים אלו את לימודי התואר השני במינהל עסקים וכלכלה באוניברסיטת בן גוריון. גולבר מונה למנהל נמל אילת לפני כשנתיים וחצי, לאחר 16 שנות עבודה בנמל אילת.

אתר הספנות "port2port" מספר כי חברי הדירקטוריון נימקו את בחירתם בציינם כי במהלך עבודתו כמנהל נמל אילת הצעיד גולבר את נמל אילת להישגים רבים, שהבולט בהם הוא סיום שנת 2004 ברווח נקי לאחר שנים רבות של הפסדים. עוד נמסר כי בכוונת יו"ר הדירקטוריון להביא למינויו של מר גולבר למנכ"ל בפועל, הליך המקובל על פי חוק החברות הממשלתיות עד אשר יאשרו השרים את מינויו כחוק.

המשימה הראשונה העומדת בפני מנכ"ל החברה הינה הערכות מהירה ומסודרת לפרישת עשרות עובדים וותיקים מהחברה והתארגנות לקליטתם של עובדים אחרים אשר ימלאו את מקומם של חלק מהעובדים הפורשים.

לדברי יו"ר הדירקטוריון יאיר חזן, גדעון גולבר הוא דוגמה לאדם שצמח מתוך הנמל והגיע בזכות כישוריו והישגיו המקצועיים לעמדה הבכירה. "אני רואה בבחירת אדם תושב העיר אילת לתפקיד מנכ"ל חברת הנמל כאות כבוד והערכה לכישוריהם ויכולתם של תושבי העיר אילת לעמוד בראש המערכות הכלכליות המרכזיות של העיר".


