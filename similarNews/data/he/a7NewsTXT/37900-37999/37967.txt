

השבוע פורסם ב"הארץ" מאמר אורח של משה נגבי, המכהן כפרשן המשפטי של רשות השידור תחת הכותרת "הרוצחים עדיין חופשיים".

במאמר כותב הנגבי: "חשוב להדגיש: הרבנים שנתנו "גב" בפסיקותיהם ליגאל עמיר אינם "רק" מסיתים וממרידים; הם רוצחים במלוא מובן המלה". עוד מוסיף הנגבי "אותם רבנים הם רוצחי ראש הממשלה ממש כמו יגאל עמיר, אך במקום להינמק בכלא כמוהו, הם כאמור חופשיים ומן הסתם גם מאושרים. ואמנם מבחינתם הם ביצעו רצח מושלם וגם משתלם".

המאמר התפרסם לרגל יום השנה לרצח רבין על פי הלוח הנוצרי, הארבעה בנובמבר.
עו"ד נדב העצני אמר בתכנית "חופש השידור" כי מדובר באותה הסתה מוכרת מימי רצח רבין. לדבריו במאמר זה מציג הנגבי פרשנות של מגדר קיצוני מסוים שאינו מייצג אך בה בעת הנגבי הוא הפרשן המשפטי הבלעדי היחידי של רשות השידור ומולו אין איש שיציג עמדה אחרת או מאזנת.

העצני מוסיף כי במאמר אין כלל ציון לכך שלאחר רצח רבין נערכה חקירה משטרתית שנפתחה עפ"י הוראת הפרקליטות בהוראת הממשלה שבראשה עמד אז שמעון פרס. מגמת החקירה היתה לבסס כתבי אישום כאילו שהיו רבנים שפסקו דין רודף ונתנו בכך את ההכשר לרצח, אך המשטרה לא הצליחה אפילו להגיע לשלב בו יש בידה מימצאים שעל פיהם יכולה היא להמליץ לפרקליטות להגיש כתב אישום. אבל לדבריו את הנגבי "העובדות אינן מבלבלות" כמו גם את מי שמנהל לדבריו מסע שיטתי במשך שנים בנסיון להוציא מחוץ לגדר את יריביו הפוליטייים באמצעים שונים שאחד מהם הוא אמצעי, כביכול משפטי מסוג זה שנוקט בו משה נגבי.

העצני מציין כי משה נגבי מקדם מיתוס תקשורתי אבל אינו מביא את העובדה שהתקיימה חקירה ולא הגיעו אפילו למימצאים.

לדבריו, לעומת הנגבי שהוא דמות שולית בציבורית הישראלית, שר הבטחון לשעבר בן אליעזר מצא לנכון לשוב לעלילות הישנות ולהאשמות שווא בדבר האחריות השילוחית של מי שישב על הבמה בהפגנה בכיכר ציון, לרצח יצחק רבין. כל זאת אומר העצני לצרכי הפריימריס וכדי לנסות ללבות את האש הזרה של הסתה ושנאה כנגד מי שעומד בצד השני של המתרס הפוליטי בכל האמצעים.

חני לוז כתבתנו לעניני תקשורת מציינת כי נגבי מועסק בימים אלו כעובד חיצוני ברשות השידור, וכי החוזה האישי שלו לא הוארך. קיימת הוראה המחייבת כל עובד לקבל אישור על פרסום מאמר.

לשאלת כתבתנו אם קיבל נגבי רשות לפרסם את המאמר מסרה הדוברת, שלומית גולן, כי העניין ייבדק, וכי אם היתה חריגה מהנוהל ייבדק העניין על ידי מחלקת כח אדם ברשות.
