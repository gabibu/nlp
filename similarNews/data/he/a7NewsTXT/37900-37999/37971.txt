

ד"ר יריב בן אליעזר מומחה לתקשורת המונים במרכז הבינתחומי בהרצליה, ומנהל קמפיין תנועת מולדת אומר לערוץ 7 כי תקשורת המונים מוגבלת ביכולתה לשנות את דעתו של אדם מקצה אל קצה. אדם אינו עובר כתוצאה מקמפיין מאמונה לאמונה או מדעה לדעה, אומר בן אליעזר אך ביכולתה לעודד אדם להצביע. כאשר המפלגות מנהלות קמפיין מטרתן לעודד את אלו שיצביעו עבורן להגיע ולהצביע. נוסף על כך אומר ד"ר בן אליעזר ניתן לשכנע מצביעים לעבור למפלגה קרובה למשל ממפד"ל למולדת.

ד"ר בן אליעזר מציין כי מבין אמצעי המדיה הטלויזיה היא זו שיוצרת את הגירוי החזק ביותר וביכולה להדגיש דימויים, לתכנים עמוקים יותר משתמשים לדבריו בעתונות , אך את עיקר התועלת הוא רואה בשלטי חוצות ובעבודה בשטח. ד"ר בן אליעזר מוסיף כי הזמן הקצר שנותר עד לבחירות יגרום לכך שדוקא הגופים הקיצוניים משני צידי המפה הפוליטית יתנו את הטון והמערכת באופן כללי תהיה אינטנסיבית ומתלהמת.

עם הבחירות מתחילה עבודת מכוני הסקרים הבודקים גם את עמדות הציבור וגם את מועדפיו להנהגה.

מסקר שהתפרסם בגלי צה"ל עולה כי רוב הציבור תומך בשרון לראשות הממשלה.

הסקר נערך על ידי מכון "גיאוקרטוגרפיה" בהנהלת הפרופ' אבי דגני, ומנתוניו עולה כי 57% מהציבור סבורים שאריאל שרון הוא המועמד הראוי ביותר לכהן כראש-הממשלה הבא של ישראל. 48% רואים בנתניהו המועמד הראוי ביותר. בסקר מתברר עוד כי רק 26% מהציבור רואים באחד משלושת מועמדי העבודה, עמרם מצנע מועמד ראוי לכהונה, 16% רואים בחיים רמון מועמד ורק 15% רואים בשר הבטחון לשעבר בנימין בן אליעזר מועמד ראוי לכהונה.

נתון נוסף העוסק בדעתו של הציבור על ממשלת האחדות מעלה כי 41%, מעדיפים את הרכבת ממשלת אחדות גם אחרי הבחירות. זוהי לפי הסקר דעתו גם של השמאל ש 40% מאנשיהם מעונינים בממשלת אחדות.

בסקר נשאל הציבור ביחס לדעתו כלפי מי הראוי לעמוד בראשות המפלגות הגדולות. 38% מכלל הציבור היו מעדיפים לראות את אריאל שרון בראשות הליכוד, מול 30% שהיו רוצים בניצחון נתניהו. דעתם של בוחרי הליכוד מתחלקת באופן שווה בין שני המועמדים. לכל אחד מהמועמדים יש 38% של תומכים.
27% מהציבור גם רואה בעמרם מצנע את האדם הראוי להוליך את העבודה. 22% מהם רואים בבן אליעזר כמנהיג העבודה ורק 11% סוברים שרמון הוא המתאים. 49% מהשמאל תומכים במצנע כמנהיגם בעבודה , 16% בבן-אליעזר, ו-11% ברמון.
