

יותר מ-400 בני אדם, ברובם ילדים, אושפזו ברוסיה בבתי חולים בשל מגפת דיזנטריה שנגרמה, לדברי בכירים, בשל זיהום במפעל למוצרי חלב.

משרד הבריאות במוסקווה הודיע כי 404 בני אדם מאושפזים במחוז קרסנודר וכי שלושה רבעים מהם הינם ילדים. סגן שר הבריאות גנדי אונישצ'נקו אמר לעיתונאים כי מצבם של 7 מהחולים קשה. לדבריו, רוב המקרים אירעו במחוז קראסנודאר בעיר קרופוטקין, השוכנת במרחק 250 ק"מ מהים השחור, וכי מספר החולים עלול לעלות.

"80% מהחולים מסרו כי אכלו שמנת חמוצה מתוצרת מפעל מקומי. לכן אנחנו בטוחים ב-80% במקור הבעיה", אמר איגור קלשניקוב, הרופא הראשי של מחוז קראסנודאר.

המפעל הכחיש את הטענות, נמסר בדיווחים בטלוויזיה, והטיל את האשמה על מזימה שרקמו מתחריו.

משרד התובע המחוזי פתח בחקירה פלילית, ומשרד הבריאות הודיע כי היצור במפעל למוצרי חלב הופסק וכי הפועלים עוברים בדיקות. לעומת זאת אמר אחד ממנהלי המפעל בראיון בטלוויזיה, כי המפעל פועל באופן שיגרתי, אם כי נערכות בו בדיקות מדוקדקות יותר. עם זאת, בטלוויזיה ניראו בעלי חנויות כשהם מסלקים תוצרת חלב ממדפיהם.
