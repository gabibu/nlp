

ראש מינהל התעופה האזרחית, תא"ל (מיל.) עמוס עמיר, ערך היום שימוע לנציגי החברות הזרות לאחר שבביקורת שנערכה התברר כי הן לא מקפידות לנעול את תא הטייס במהלך טיסותיהן לישראל וממנה.

שלוש חברות התעופה הזרות JAT היוגוסלבית, "מונרק" הבריטית ו"אונור אייר" התורכית, הוזהרו כי אם לא יקפידו להבא לסגור את תא הטייס יופסקו טיסותיהן לישראל.

ראש מינהל התעופה האזרחית חייב בנוסף את חברות התעופה להפיץ לצוותי המטוסים נוהל כתוב וברור ,המחייב אותם לנעול את דלתות הטייסים במהלך הטיסה. החברות נדרשו להעביר העתקים של הנוהל לראש מינהל התעופה האזרחית.

דובר משרד התחבורה, אבנר עובדיה מסר כי מהלך זה הוא חלק מהלקחים שהופקו מהתרסקות מטוסי "אמריקן איירליינס" על מגדלי התאומים בארה"ב.
