

במהלך פגישה בין שגריר צרפת בישראל לבין בני משפחות החיילים החטופים שהתקיימה בשגרירות צרפת בתל אביב נטש השגריר את הפגישה לאחר דין ודברים חריף. במפגש השתתפו בני משפחתו של עומר סועאד, בני אברהם ועדי אביטן ושגריר צרפת ז'אק הונצינגר.

המשפחות מסרו כי במהלך הפגישה סירב השגריר לסייע בהשגת מידע על החיילים דבר שגרם למתח רב אך המהומה פרצה כאשר מחה חיים, אביו של החטוף בני אברהם בפני השגריר על פגישתם של נשיא צרפת ז'אק שיראק ומזכ"ל החיזבאללה, חסן נסראללה, במהלך ועידה שהתקיימה בביירות.

אברהם כינה את יחסי הנשיא עם החיזבאללה "כחבריהם החדשים של הצרפתים בלבנון".

שגריר צרפת השיב תוך שהוא מכה בידו על השולחן כי "אנחנו לא חברים".השגריר יצא מהלשכה והפסיק את הפגישה. מאז חטיפת החיילים באוקטובר 01 ביקשו הורי החיילים פגישה עם הנשיא שיראק אך נענו בשלילה. פגישה זו היא פגישה ראשונה עם נציג צרפתי.

חיים אברהם התייחס במחאתו לפסגה הפרנקופונית התשיעית שהתקיימה בתחילת אוקטובר בלבנון. כזכור אחת מההפתעות של הפסגה היתה נוכחותו של ראש החיזבאללה השייח חסן נאסראללה בישיבת הפתיחה, כשלצדיו מנהיגי דת מוסלמים ונוצרים בולטים בקהילותיהם.

זו הפעם הראשונה שנסראללה משתתף בוועידה בינלאומית רשמית על אדמת לבנון, והוא נענה בכך להזמנתו של הנשיא אמיל לחוד, שרצה להביע בכך הערכה לחיזבאללה בשל הצלחתו ב"גירוש" צה"ל מדרום לבנון.

אלא שהמשמעות העיקרית של הזמנתו של לחוד לשייח נסראללה לפיסגה הפרנקופונית נעוצה במסר, שרצה הנשיא הלבנוני להעביר לקהיליה הבינלאומית, האומר שמבחינת ממשלת לבנון חיזבאללה איננו אירגון טרור כפי שהגדירו אותו ארה"ב ובנות בריתה, אלא "מפלגה פוליטית".

בנוכחותו של נאסראללה בפסגה בינלאומית שבין משתתפיה הבולטים נמנה הנשיא הצרפתי ז'אק שיראק נושאת בחובה מסר מדיני בינלאומי חשוב לנוכח התארגנותה של אמריקה לקראת מאבקה בטרור ובעיקר לאור האיום הספציפי ששיגרה אמריקה כלפי החיזבאללה במהלך פגישתו של הנשיא בוש עם ראש הממשלה שרון בביקורו אז בארה"ב.
