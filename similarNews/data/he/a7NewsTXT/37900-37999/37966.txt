

שגריר צרפת בישראל, ז'אק הונצינגר, נטש אתמול בערב בזעם פגישה עם בני משפחותיהם של החיילים החטופים עומר סועאד ובני אברהם, לאחר חילופי דברים קשים בין הצדדים. בני המשפחות נשארו בלשכתו ולאחר מכן התנהל ויכוח בצעקות רמות בין המשפחות לאנשי השגרירות.

המהומה החלה לאחר שחיים אברהם, אביו של בני, אמר לשגריר: "אני מבין שיש לכם חברים חדשים בביירות", בהתייחסו למזכ"ל החיזבאללה, השייח' נסראללה. שגריר צרפת השיב לו בזעם: "אנחנו לא חברים", והיכה בידו על השולחן. בין השניים פרץ ויכוח, שבמהלכו אמר השגריר: "אם לא תשתוק, אני אצא מהחדר". אברהם השיב לו: "זהו המשרד שלך. אתה יכול לעשות מה שאתה רוצה", והשגריר עזב את החדר בזעם.

חיים אברהם אמר שהמשפחות זימנו את הפגישה עם השגריר כדי להתעדכן בצעדי ממשלת צרפת בעניין החיילים החטופים. "הובטחו לנו הרבה הבטחות ורצינו לדעת האם נעשה משהו בנידון", אמר אברהם.
לדברי אברהם, "החיזבאללה מחזיק בבנינו, והצרפתים מדברים על זכויות אדם ועל הומניטאריות. כשזה מגיע לבנים שלנו, פתאום אין הומניטאריות, אין זכויות אדם. הכל מתחיל ונגמר באינטרסים של נפט של צרפת במזרח התיכון".
