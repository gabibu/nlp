

מיד לאחר השבעתו הודיע נתניהו בהתבטאות מדינית ראשונה כי שאלת "מפת הדרכים" האמריקאית, איננה עומדת כעת על הפרק, בשל אפשרות אמיתית למתקפה על עיראק.

בענין זה יש להזכיר כי עמדתו של נתניהו במושא מפת הדרכים הפוכה מזו של ראש הממשלה.

יאסר עבד רבו הממונה על ההסברה ברשות הפלשתינית אמר היום כי הצהרותיו של שר החוץ בנימין נתניהו בעניין התוכנית האמריקנית "מפת הדרך" אינה מפתיעה את הפלשתינים, כיוון שהפלשתינים צפו שהממשלה הנוכחית תעשה כל מאמץ כדי להכשיל את המאמצים הבינלאומיים שעשויים להניע את תהליך השלום.

בהודעה שפרסם עבד רבו, הוא מותח ביקורת גם על שר החוץ לשעבר שמעון פרס, שהוגדר על-ידי עבד רבו כ"אדם לא אמין שפעל שלא ביושר במשך כהונתו".

נתניהו אף הודיע על מינוייו החדשים מיד בהגיעו לאחר ההשבעה למשרד החוץ. עפ"י התכנית המשנה למנכ"ל המשרד יואב בירן ימונה כממלא מקום המנכ"ל ועוזי ארד ששימש כיועצו המדיני בעת שכיהן כראש ממשלה, ימנה ליועץ מדיני במשרד. נתניהו אף ניהל שיחה טלפונית עם שר החוץ האמריקאי קולין פאוול במהלכה סוכם על הידברות משותפת.

הלילה נפגשו שרון ונתניהו ודנו בשורה של נושאים מדיניים ואחרים. בפגישה דנו שני האישים גם בשאלת קביעת המועד לפריימריס על הנהגת הליכוד, אולם לא הצליחו להגיע לסיכום בענין זה.מלשכותיהם של השניים נמסר כי המועד יתואם בין שתי הלשכות.

גם ערפאת התייחס לכניסתו של נתניהו לתפקיד שר החוץ. הוא הביע תקוה כי נתניהו יילך באותה דרך שבה נהג בהסכם וואי, עליו הוא חתם ושהיווה חלק בלתי נפרד מהסכם אוסלו. ערפאת הגיב על דברי נתניהו כי יש לגרשו מיש"ע כי "אף אחד לא יכול להזיז אותי מאדמתי. יש לזכור שנכנסתי למקומות האלה מספר פעמים בסתר ובלי ידיעתו של אף אחד".


"השידוך של ראש הממשלה שרון ושר החוץ שלו בנימין נתניהו אינו לטובת המדינה",כך אומר לערוץ 7 העיתונאי אברהם תירוש. לטענתו לנתניהו יש כישורים להיות שר חוץ אך העיתוי שבו נכנס לתפקיד כשבפתח הפריימריס בליכוד ושר החוץ ייאבק על הנהגת הליכוד מול ראש הממשלה, יפגע בתפקודו.

בסופו של דבר מוסיף תירוש "שני בעלי אגו מפותח יצטרכו אחרי הפריימריס לתפקד בשיתוף פעולה כשאחד יהיה מנצח ואחד יהיה מנוצח". יתר על כן מוסיף תירוש כדי להבחר צריך נתניהו להוכיח שראש הממשלה שרון עימו הוא אמור לעבוד בשיתוף פעולה, אינו טוב, שהרי בשל כך יש לבחור בו, בנתניהו, לראשות הליכוד במקום שרון.

יחד עם זאת מציין תירוש כי לדעתו שרון קיבל החלטה אחראית ונכונה להקדים את הבחירות למרות ההתנגדות שהוא הביע לכך משום שהמשימות כבדות מידי עבור ממשלה צרה. הוא הוסיף כי מי שסבור שהנצחון בבחירות מובטח לימין טועה משום שהממשלה נפלה על רקע חברתי כלכלי, ולא רק בטחוני. יתירה מכך השפעה על הנצחון תהיה גם להנהגה שתציב העבודה בראשותה. תירוש מוסיף כי הוא אינו מתרשם מביטויים שנשמעו בקרב אישים פוליטיים משני צידי המפה הפוליטית אודות "אחריות לאומית" שכן לדעתו כל מה שמתרחש כולל הפלת הממשלה ופרישת העבודה מודרך משיקולים פוליטיים פנימיים גם בעבודה וגם בליכוד.
