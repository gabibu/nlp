

סאמי עזאם, אחיו של עזאם עזאם המוחזק בכלא המצרי, אמר לנשיא המדינה, משה קצב, כי אחיו מאיים להתאבד בכלא המצרי. אתמול נפגשו משפחתו של עזאם עזאם עם נשיא המדינה בירושלים. קצב אמר כי המשך כליאתו של עזאם מהווה פגיעה במדינת ישראל והוא חרד לגורלו.
קודם לכן בשעות הצהריים דנה הכנסת במצבו של עזאם עזאם. ח"כ אברהם הירשזון, שהעלה את הסוגיה האשים את נשיא מצרים בהתמשכות מאסרו של עזאם.

רה"מ אמר מעל בימת הכנסת, כי ישראל לא תניח לפרשת עזאם עזאם, הכלוא במצרים בטענה כי ריגל לטובת ישראל. שרון אמר את הדברים במלאת 6 שנים לכליאתו של עזאם. באולם המליאה נכחו בני משפחת עזאם. ראש הממשלה הודה להם על האיפוק שהם מגלים בפרשה והביע תקווה, שנזכה לראות את עזאם עזאם במהרה בינינו. "אנחנו מעדיפים לא להרבות לדבר, אבל פעולתנו לא נפסקה אפילו לא לרגע", אמר שרון בפנותו לבני המשפחה.
