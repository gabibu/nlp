

תרגיל לחילוץ וכיבוי אש שהתקיים במגדלי עזריאלי הוגדר אמנם בהצלחה אך שמעון רומח נציב כבאות ראשי מציין כי הבעיה העיקרית שלא באה עדיין לידי פתרונה היא שהסולמות הגבוהים שברשות מכבי האש מגיעים עד לקומה ה-14 ועדיין לא נמצא תקציב לקנות סולם גבהים שמגיע עד הקומה ה-28".

מנחם עינן נשיא קבוצת עזריאלי אומר כי התרגיל שנערך במגדל העגול שבקניון עזריאלי עבר בהצלחה. לדבריו גם פגיעה במגדלים תגרום אמנם לנזק קטסטרופלי אולם "המגדלים יעמדו איתנים ולא יפלו". התרחיש לפי נערך התרגיל היה שילוב של פריצת דליקה בשני מוקדים בקומות שונות של המגדל, פינוי כל הדיירים כמו גם מספר גדול של נפגעים. בתרגיל נטלו חלק 150 כבאים, 40 רכב כיבוי, 5 מנופים של מכבי אש וכ-10 אמבולנסים. הכוחות הצליחו תוך 16 דקות לפנות 920 מעובדי הבניין .

במהלך תרגיל רחב היקף שהתקיים באילת "פוצץ" צה"ל מכונית תופת בקיבוץ יוטבתה ו"פינה" אזרחים מבניין רב קומות שנפגע על ידי טיל קונבנציונלי. התרגיל נערך כחלק מההיערכות של צה"ל לקראת תקיפה אמריקנית על עיראק, אפשרות של ירי טילים על ישראל והסלמה בפיגועים על ידי הפלשתינים.

בתרגיל נטלו חלק מאות חיילים, אנשי כיבוי אש, כוחות הצלה, מד"א, משטרה, עירייה, עובדי משרד הבריאות, עובדי 'מקורות', עובדי שדה התעופה ויחידות צה"ל שונות. בתרגיל השתתפו גם תלמידי תיכון מבתי ספר ביטבתה ומאילת.

גם במישור ההסברתי החלה היערכות. אתמול נערך בירושלים דיון מקיף בו השתתפו כל גורמי ההסברה הישראלים. בדיון השתתפו דובר משרד החוץ ואנשי המשרד, דוברת צה"ל, ראש לשכת העיתונות הממשלתית, נציגי משרד ראש הממשלה ונציגי משרד הבריאות.

גורמי הסברה אומרים כי מטרת הדיון להיערך למצב שבו על רקע מתקפה אפשרית בעיראק, יגיעו מאות רבות של כתבים ואנשי תקשורת לארץ. בין היתר נבחנים כמה אתרים אפשריים לשימושו של מרכז תקשורת ממנו אפשר יהיה לצלם נפילות וירי טילים, במקרה של התגשמות תרחיש המלחמה בעיראק.
את קיומו של מפגש זה ניתן גם לייחס לדו"ח מבקר המדינה שתקף את חוסר התיאום ההסברתי בין הגורמים השונים כלקח בעקבות מבצע "חומת מגן" ואת הצורך להגביר את שיתוף הפעולה.

להפגת חששות העלולים להתעורר מההיערכות צויין כי היא "כחלק מההתכוננות המתבקשת, בדיוק כפי שמחלקים מסיכות גז בפיקוד העורף".
