

ועדת השרים לענייני סמלים וטקסים קיבלה בערב החג ביום שני את הצעת יו"ר הועדה, השר דני נווה, והכריזה על יום אבל לאומי ביום חמישי הקרוב, במלאת 7 ימים לאסון התרסקות מטוס חברת התעופה "סיביר אייר" בים השחור.

משמעות ההכרזה היא שביום חמישי יורדו דגלי המדינה במוסדות הממשלה והמדינה לחצי התורן. בנוסף, תקיים הכנסת ישיבת אבל מיוחדת בהשתתפות ראש הממשלה. הועדה פנתה לכלי התקשורת האלקטרונים, בבקשה למתן את שידוריהם באותו היום.

עוד יצויין כי הועדה החליטה שבמלאת 30 יום לאסון יתקיים טכס אזכרה ממלכתי בהשתתפות משפחות הקורבנות. השר נווה אמר בתום הישיבה כי מדובר באירוע נורא, עם סיפורים אנושיים קורעי לב וחובתה של מדינת ישראל כמדינה וחברה להתייחד עם המשפחות באבלן הכבד.

לראשונה הודה היום משרד ההגנה של אוקראינה כי אפשר שטיל אוקראיני הוא שגרם לאסון המטוס הרוסי טופולוב-154, לאחר שהכחיש את הדבר פעמים רבות.

"משרד ההגנה בוחן את כל הגרסאות האפשריות של התאונה, כולל ירי בשוגג", אמר דובר המשרד, קוסטיאנטין חיוורנקו.

מומחים רוסיים ואחד מחברי ועדת החקירה דיווחו היום על גילוי שברי טילים, בצורת רסיסים, בגופות הקורבנות ובשרידי המעטפת החיצונית של המטוס.
