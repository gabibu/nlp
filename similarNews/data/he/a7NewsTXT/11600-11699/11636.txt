

אמש ירו מחבלים לעבר נהג ישראלי שהיה בדרכו לביתו ביישוב נריה שבאזור בנימין. סמוך לכפר מזרעת אל קאבאלייה המתינו מחבלים לרכב ישראלי ופתחו באש לעברו.

כדורים פגעו באוזנו ובידו של הנהג וגרמו לפצעים קלים. הוא הצליח להמשיך בנסיעה עד שהגיע לשער יישובו. אמבולנס פינה את הנהג לבית החולים תל השומר.

מדובר בית החולים נמסר כי הוא שוחרר לביתו סמוך לחצות לאחר קבלת טיפול רפואי. יצוין כי בתחילה דווח כי האיש נפצע פצעים קשים, אך כשהגיע לבית החולים התברר כי הוא נפצע באורח קל.

ב-ynet צוטט גורם צבאי עילום שם, שלטענת העיתון, מתח ביקורת על הנהג: "גורם בפיקוד המרכז אומר שהישראלי נסע במכונית לבדו, בניגוד להנחיות הצבא. הגורם הדגיש שהאזור אינו בטוח לנסיעה לבד וכי הצבא ממליץ לישראלים לנסוע בשיירות של מכוניות ממוגנות, בשעות הערב המאוחרות, או לא לנסוע בכלל.

כתבנו צבי ברש ביקש מדובר צה"ל לבדוק אם קיימות הנחיות כפי הדיווח ב-ynet. לאחר בירור בפיקוד
המרכז נמסר לנו כי "בצה"ל לא מכירים הנחיות כאלו ביחס לכביש הזה".

במהלך סריקות של חיילי צה"ל באזור הפיגוע הפעילו מחבלים מטען חבלה רב עוצמה סמוך לכוח צה"ל. איש לא נפגע. חיילי צה"ל המשיכו לסרוק אחר המחבלים.

הבוקר התקרב ערבי באופן חשוד אל מחסום של צה"ל ליד נצרים. החיילים קראו לו לעצור, ומשהוא לא נענה לקריאתם והמשיך להתקרב למחסום, הם פתחו לעברו באש. הערבי נפגע מן היריות ונהרג.

סמוך לשעה 7:00 בערב, התגלה מטען חבלה בשלאלות בחברון. המטען פוצץ על ידי חבלנים. שעה
קלה לפני כן נורתה אש לעבר עמדת צה"ל סמוך ליישוב פסגות באזור רמאללה.

אחה"צ פתחו הפלשתינים באש לעבר כוח צה"ל הנמצא בגבעת שלהבת (אבו סנינה). חיילי צה"ל השיבו אש. לא היו נפגעים.

יאיר מרדכי, חבר קיבוץ שלוחות, שנרצח אתמול בבוקר בכניסה לקיבוצו, הובא למנוחות בבית העלמין של הקיבוץ. מרדכי זיהה את המחבל צועד ברגל בכביש המוביל לקיבוץ. הוא שאל אותו למעשיו, ואז הפעיל המחבל את המטען, ויאיר נהרג במקום. גם המחבל נהרג בפיצוץ.

חיים פרלשטיין, רכז הביטחון של הקיבוץ, סיפר לערוץ 7: "יאיר הגיע אלינו לפני 20 שנה. הוא נשא לאישה את עירייה, בת המשק, והקים משפחה. הוא שימש בתפקידים שונים בקיבוץ. בשנים האחרונות ניהל את היצוא במפעל "תמר שאן". אהב לטייל בארץ ישראל. תמיד התנדב לעזור. לפני שבועות אחדים הוענקה לו דרגת רב-סרן במילואים. בן למשפחה שורשית מקריית שמונה, עם אחים לתפארת בכל מגזרי החברה בישראל. לא האמנו שזה יגיע אל ביתנו".

ייתכן כי המחבל היה בדרכו לפיגוע התאבדות בעיר עפולה, הנמצאת לא הרחק משלוחות.
בבית העלמין בעפולה הובא למנוחות אתמול סרגיי פריידין, שנרצח בהתקפת הירי בעפולה ביום חמישי. ההלוויה התעכבה מכיוון שהוריו של סרגיי היו צריכים להגיע לארץ מאוקראינה כדי להשתתף בה.

אתמול הפעילו ערבים שני מטעני חבלה בכביש עוקף שכם דרום. לא היו נפגעים. על מוצב צה"ל ליד רפיח נזרקו אתמול בבוקר 13 רימונים. לא היו נפגעים.

המשטרה ממשיכה לבדוק מידע על נסיון הפיגוע שהיה במוצאי שבת בשכונת ג'בל מוכבר בדרום מזרח ירושלים. בסריקות במקום נמצאו תרמילים, פגיעות של קליעים ברכבו של תושב המקום, בבניין קופת החולים שבכפר, ובניידת משטרה.

כוחות צה"ל עצרו בימים האחרונים ערבים פעילי טרור ביש"ע. בין היתר נעצר ערבי תושב הכפר חיזמה, אב ל-13 ילדים, שהופעל על ידי החיזבאללה. הוא גויס על ידי הארגון כאשר ביקר בסעודיה, במסגרת ביצוע החאג' המוסלמית, לפני פחות משנה.

הממונה על ההסברה ברש"פ יאסר עבד רבו אומר היום כי אין מיום מסע מעצרים נגד פעילי החמאס והג'יהאד, וכי לעולם לא יהיה כזה.
