

ישראלי נפצע פצעים קלים בפיגוע ירי בין מחסום אורנית לבין אלקנה במערב השומרון.

אמבלונס של מד"א פינה את הפצוע לבית החולים בלינסון בפתח תקוה. ככל הנראה את הפיגוע ביצעו מחבלים ממכונית חולפת.

בערב החג ביום שני בצהריים נפצע נהג משאית ישראלית, תושב נתיבות, באורח בינוני מאש מחבלים לעבר רכבו באיזור צומת גוש קטיף. הפצוע פונה לקבלת טיפול בבית החולים סורוקה בבאר שבע. בתגובה לפיגוע ביצע היום כוח הנדסה של צה"ל חישוף של צמחיה, בה הסתתרו ככל הנראה המחבלים שירו בנהג המשאית.

אמש ירו מחבלים לעבר מחסום צה"ל בהר חומה, דרומית לירושלים.
מחבלי הרש"פ שיגרו 4 פצצות מרגמה לעבר מטרות ישראליות בחבל עזה. היום נורתה פצצת מרגמה לעבר איזור התעשיה נווה דקלים בחבל עזה. אתמול נורו 3 פצצות מרגמה - שתי פצצות לעבר בסיס צה"ל שבצפון החבל ופצצה נוספת לעבר כוח צה"ל על גדר המערכת בצפון חבל עזה. לא היו נפגעים.

ביום שישי בערב חיסל כוח צה"ל שלושה מחבלים שניצפו כשהם מכינים מטען חבלה על גדר המערכת, סמוך למעבר קרני שבצפון הרצועה. כוח צה"ל הסתער לעברם ופגע בשלושתם.

מחבלים הפעילו היום מטען ליד כוח צה"ל שנע בסמוך לישוב גדיד שבגוש קטיף. במהלך החג המשיכו המחבלים לירות ולהשליך רימונים לעבר כוחות צה"ל בכל חבל עזה.

יש לציין כי במהלך החג הרס צה"ל מדרום לאלי סיני את "בית הצלף" ששימש מחבלים פלשתיניים כדי לצפות ולירות על יישובי צפון חבל עזה.
