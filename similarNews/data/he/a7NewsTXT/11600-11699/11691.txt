

יותר מ-20,000 פליטים אפגאנים חצו את הגבול לדרום-מזרח אירן מאז החלה המתקפה האמריקנית נגד אפגניסטן, למרות סגירת הגבול, מסר ביום שלישי פקיד אירני בכיר.

"מאז החלה המתקפה האמריקנית נגד אפגניסטן, יותר מ-20,000 פליטים אפגאנים חצו את הגבול לאירן למחוז סיסאן-בלוצ'יסטן", אמר סגן שר הבריאות, מוחמד איסמעיל אכברי, שצוטט על ידי סוכנות הידיעות הרשמית אירנ"א.

זו הפעם הראשונה שאירן, בה שוהים כבר יותר מ-2 מיליון פליטים אפגאנים ושהחליטה לסגור את גבולותיה, מודיעה על זרימת פליטים מסיבית. עד כה, הכחיש משרד הפנים האירני כי אפגאנים חדרו לשטח המדינה.

