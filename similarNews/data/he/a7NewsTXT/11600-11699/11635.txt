

הרמטכ"ל שאול מופז החליט בשעתו שלא לחלץ את מדחת יוסוף משום שלא רצה לפגוע בערבים, כך עולה ממידע המובא בספר חדש של גלעד שר, מי שהיה ראש לשכתו של אהוד ברק.

שר מספר כי לפני שנה נפגש ראש הממשלה דאז אהוד ברק והשר אמנון ליפקין שחק בפריס עם נשיא צרפת ז'אק שיראק. הנשיא הצרפתי ביקר אז את ישראל בחריפות, והשר שחק ניסה להגן על המדיניות הישראלית.

בין היתר אמר שחק לנשיא צרפת: "חיילנו עסוקים בהגנה עצמית. בקבר יוסף יש תריסר חיילים ישראלים. הרמטכ"ל נמנע מלהיכנס בכוח כדי להציל את החייל הישראלי הפצוע, רק כדי שלא להרוג עשרות ערבים".

"הדברים אינם מפתיעים, וגם אינם חדשים", אמר בראיון בערוץ 7 אליהו נסים, ממייסדי תנועת "אכפת". " בנימין בן אליעזר אמר בעבר דברים דומים. הדברים הללו עומדים בסתירה לגרסה שהשמיע יורם יאיר, ראש ועדת החקירה של פרשת קבר יוסף, שטען כי הגורם היחיד בשיקולים היה הזמן, והרצון למנוע סיכון של חיי חיילינו".

"ככל הידוע לנו, ההחלטה לא הייתה רק של הרמטכ"ל, אלא גם של הדרג מעליו, אך אין בכך כדי להסיר את האחריות מעל הרמטכ"ל. מופז השתתף בטיוח העניין על ידי הקמת ועדת החקירה בראשות יורם יאיר. הוא גם לא מסר אמת לציבור על אודות חומרת פציעתו של החייל".

בשיחה בערוץ 7 אמר אליהו נסים כי הרמטכ"ל נפגש עם אנשים מתנועתו מיד אחרי הפרשה, ואחר כך ביקשה התנועה כי תמונה ועדת בדיקה צבאית. "מופז אמר לאנשינו כי הוועדה כבר פועלת בראשות אסא כשר, וכי הם יוכלו להצטרף לדיוניה. שבוע אחר כך קיבלתי מכתב מאסא כשר, שקרא על כך בעיתונים, וממנו נודע לי כי הוועדה שהרמטכ"ל הבטיח שנשתתף בדיוניה כלל לא הוקמה, וכי אף לא תוקם".

מופז אף הבטיח לחברי עמותת "אכפת" כי יוציא פקודת יום בדבר מחויבותו של צה"ל לחלץ חייל פצוע, ואולם פקודת יום כזו לא הוצאה.

נסים טוען כי כאשר צה"ל פועל בנחישות הוא מצליח לחלץ אנשים משטח ערבי. כדוגמה הוא מביא את הפעולה הקצרה של חילוץ שני הצעירים מן הכפר ג'לג'יליה לפני יומיים. "השניים חולצו בכוח צבאי בתוך דקות, וכמעט בלא התנגדות מצד הערבים". עם זאת, הוא מתלונן על כך שגם במקרה זה היה ניסיון לנהל משא ומתן עם הערבים. זאת למרות אירועי השנה האחרונה, שהוכיחו כי אין לסמוך על עליהם.
