

הגל הראשון של המתקפה הצבאית אמריקנית על משטר הטאליבן באפגניסטן, ועל בן חסותו אוסאמה בן לאדן, נפתחה בשעה 6:40 בערב (לפי שעון ישראל) בחמישה פיצוצים עזים, ואלה החרידו את קאבול הבירה. אש נגד מטוסים באה בעקבותיהם.

הנשיא בוש הודיע על כך מיד אחרי ההתפוצצויות ואמר: "הטאליבן ישלם את המחיר על שנתן חסות לטרוריסטים".

הבי-בי-סי דיווח כי בגל התקיפה הראשון נורו 50 טילי שיוט, והופעלו מפציצי "חמקן" מספינות-קרב. בגל התקיפה הראשון השתמשו האמריקנים במתקנים צבאיים של בריטניה. גם צרפת הבטיחה לשתף פעולה במתקפה על אפגניסטן, לכשתעבור המערכה מתקיפת מטוסים וטילים להתקפה של כוחות קרקע, כך מסר כתב הערוץ הראשון עודד נהרי.

התפוצציות נשמעו גם בעיר האפגאנית המזרחית ג'אלאלאבאד, שם שוכנים על פי המשוער מחנות אימונים של הטרוריסטים, וכן בעיר הדרומית קאנדאהר, שם מתגורר המנהיג הרוחני של הטאליבן מולא מוחמד עומאר.

כזכור, בשבועות שאחרי תקיפת הטרור ב-11 בספטמבר בארה"ב, התקפה שבה נהרגו יותר מ-5,000 אנשים החלה ארה"ב להעביר לדרום-מערב אסיה כוחות, ובהם ספינות מלחמה, מטוסי-קרב וכוחות מיוחדים. בו בזמן פעלו דיפלומטים של ארה"ב להרכיב קואליציה רחבה של אומות שיתמכו במערכה הבינלאומית נגד הטרור, וביניהן חברות נאט"ו, רוסיה, יפן וארצות ערב המתונות כמו ירדן, מצרים וסעודיה.

כבר ב 2 באוקטובר החל ממשל בוש לשתף את חברות נאט"ו ואת פקיסטן במסקנות החקירה בנוגע להתקפה של ה-11 בספטמבר.

אתמול מסרו שליטי הטליבאן באפגניסטן כי רבבות מכוחותיהם נפרסו לאורך הגבול של אפגניסטן עם אוזבקיסטן. על פי ההערכות, מונה צבא הטאליבן 40,000 חיילים.

שליטי הטאליבן באפגניסטן נשבעו אתמול להילחם "עד אחרון חייליהם" נגד ארצות הברית ונגד בני בריתה, ומסרו כי שלחו רבבות מכוחותיה לגבול עם אוזבקיסטן, על כי נשיאה התיר לצבא ארה"ב להשתמש בבסיס חיל האוויר של ארצו במלחמתה נגד הטרור.

"פרסנו את כוחותינו שם (לאורך הגבול) בכל המקומות החשובים. זוהי שאלה של כבוד, ואנו לעולם לא נתכופף בפני האמריקנים ונילחם עד אחרון (חיילנו)", אמר מקור במשרד ההגנה הטאליבני, שצוטט ביום ראשון באחד מעיתוניה האיסלאמיים העצמאיים של אפגניסטן, הידוע בקשריו עם המשטר בקאבול.

סוכנות עתי"ם מוסרת, כי בשעה שהחלה המתקפה הבו-זמנית על ארבע ערים באפגניסטן: קאבול הבירה, ג'אלאלאבאד, חוסט וקנאדאהר, שידרה תחנת הטלוויזיה הכווייתית בכבלים אל-ג'זירה הודעה מוקלטת, ובה הודיע אוסאמה בן-לאדן כי התקיפה נגד משטר הטאליבן ונגד ארגונו היא תקיפה נגד האיסלאם.

כמו כן שיבח בן-לאדן את הפיגוע במגדלי התאומים, אך הכחיש כי היה מעורב בביצועו. בן-לאדן אמר כי הוא מזדהה עם המוסלמים המדוכאים בפלשתין ובעיראק, ונשבע באלוהיו כי כל עוד לא ירגישו המוסלמים בטוחים בפלשתין, ולפני שייצאו הצבאות הזרים מאדמותיו של מוחמד, לא ירגישו האמריקנים בטוחים.

בן לאדן גינה את מדינות ערב המשתפות פעולה עם ארה"ב, ואת "מנהיגי ערב המושחתים" הנאבקים נגדו. הוא אמר כי העימות הנערך עתה הוא עימות דתי בין הכופרים לבין המוסלמים, ההולכים בדרך האמת.
