

שר החוץ, שמעון פרס, קרא אתמול להדק את שיתוף הפעולה בין ישראל לארה"ב ולהודיע שישראל ניצבת לימינה של ארה"ב במלחמתה בטרור.

בישיבת "שרינו" שהתכנסה אתמול בערב לקראת ישיבת הקבינט המדיני-בטחוני שתתכנס היום, הוסיף שר החוץ כי ישראל צריכה להיות עירנית לתרומה שהיא יכולה לתת למלחמה בטרור, בדמות מאמץ להביא להורדת רמת העימות באזור ולהקל על חיי הפלשתינים בשטחים.

"מתנהלת מערכה בתוך העם הפלשתיני ואל לנו להופיע כמעורבים בה", אמר שר החוץ, "אם כי אנו יודעים שיהיה זה אסון לאזור ולפלשתינים, אם ידם של תומכי בן לאדן תהיה על העליונה", הוסיף.

פרס הוסיף עוד, כי צריך להפריד בין המלחמה של ישראל בטרור- שבה יש לעשות את כל הדרוש כדי לנצח, לבין היחס לעם הפלשתיני שאיתו אין לנו מלחמה ועימו אנו רוצים להגיע הבנה, כולל הקמת מדינה פלשתינית.

השרה דליה איציק הזהירה בישיבה מפני ההסתה הגוברת נגד פרס, וקראה לתגבר את האבטחה סביבו. איציק גם קראה לראש הממשלה, אריאל שרון, לפטר את השר לבטחון פנים, עוזי לנדאו, בעקבות דברי הביקורת החריפים שהשמיע נגד פרס.
