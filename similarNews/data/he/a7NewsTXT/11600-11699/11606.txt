

בית הכנסת החדש שנבנה במשכן הנשיא נחנך היום במעמד ראש הממשלה והרבנים הראשיים לישראל. בטקס השתתפו רבנים, פוליטיקאים ואנשי ציבור. בית הכנסת על תכולתו נבנה על ידי יצחק רנעארט שתרם להקמת בתי כנסת, מוסדות, אוניברסיטאות ומבני ציבור רבים בישראל.

ראש הממשלה אמר בטקס "בית הכנסת בכל הדורות בא לאחד את כל השכבות ומסמל את אחדות העם". שרון ציין כי שאיפתו של עם ישראל היא לשלום וכי שלום וביטחון צריכים לשרור בכל מקום כולל בארץ ישראל.

נשיא המדינה משה קצב אמר כי ברחבי תבל ארמונות הנשיאות הם מלאי פאר והוא גאה בכך כי הנשיאים הראשונים במדינת ישראל הכתיבו לעם נורמה של פשטות וצניעות שבא לידי ביטוי בבית הנשיא.
