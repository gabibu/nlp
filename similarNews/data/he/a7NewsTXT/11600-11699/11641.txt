

בימים אלה של חול המועד סוכות, אפשר לראות סביב הר הבית את חברי "משמר המקדש". מדובר בקבוצה הפועלת לפיתוח המודעות בציבור לעניין הר הבית ובית המקדש.

"רחבת הכותל היא המקום הקרוב ביותר להר הבית", סיפר לערוץ 7 נריה אופן, מחברי הקבוצה. "אנו מבקשים להעביר את תשומת הלב מהכותל המערבי לשאר השערים שסביב להר הבית", אמר.

"אנו מסיירים מסביב לשערים, תוך כדי אמירת שירי המעלות. כאשר יהודי עומד מול השערים, הוא רואה בבירור לאן יש לשאוף. בחג אנו מלווים סיורים של קבוצות שאומרים שירי המעלות מול השערים. הסיורים מלווים בנגינה בכלי נגינה, תוך כדי הקפדה על הפרדה בין גברים לנשים".

במהלך צעדה שנערכה ברשיון על ידי תנועת "שוחרי המקדש" מסביב לשערי הר הבית אתמול, נזרקה לעבר הצועדים אבן אשר פגעה בראשו של אחד מהם ופצעה אותו באורח קל.

200 פעילים מתנועת שוחרי המקדש ופעילי ימין נוספים, הקיפו את הר הבית כפי שהם עושים מדי שנה בתיאום עם המשטרה, ובליווי כוחות משטרה. במהלך הצעדה, סמוך לשער השבטים, זרקו ערבים אבנים לעבר הצועדים וכאמור אחד מהם נפצע בראשו. הוא קיבל טיפול במקום על ידי צוות של מד"א.
