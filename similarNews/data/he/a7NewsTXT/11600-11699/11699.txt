

אמש נפצע ישראלי פצעים קלים בפיגוע ירי בין מחסום אורנית לבין אלקנה במערב השומרון.
אמבלונס של מד"א פינה את הפצוע לבית החולים בלינסון בפתח תקוה. ככל הנראה מחבלים ביצעו את הפיגוע ממכונית חולפת.

בערב החג ביום שני בצהרים נפצע נהג משאית ישראלית, תושב נתיבות, באורח בינוני מאש מחבלים לעבר רכבו באזור צומת גוש קטיף. הפצוע פונה לקבלת טיפול בבית החולים סורוקה בבאר שבע. בתגובה לפיגוע ביצע אמש כוח הנדסה של צה"ל חישוף של צמחיה, בה הסתתרו ככל הנראה המחבלים שירו בנהג המשאית.

אמש ירו מחבלים לעבר מחסום צה"ל בהר חומה, דרומית לירושלים.

במהלך החג שיגרו מחבלי הרש"פ 4 פצצות מרגמה לעבר מטרות ישראליות בחבל עזה. אתמול נורתה פצצת מרגמה לעבר אזור התעשיה בנווה דקלים בחבל עזה, עוד שתי פצצות נורו לעבר בסיס צה"ל שבצפון החבל ופצצה נוספת נורתה לעבר כוח צה"ל על גדר המערכת בצפון חבל עזה. לא היו נפגעים.
בליל החג חיסל כוח צה"ל שלושה מחבלים שנצפו כשהם מכינים מטען חבלה על גדר המערכת, סמוך למעבר קרני שבצפון הרצועה. כוח צה"ל הסתער לעברם ופגע בשלושתם.

מחבלים הפעילו אתמול מטען ליד כוח צה"ל שנע בסמוך ליישוב גדיד שבגוש קטיף. במהלך החג המשיכו המחבלים לירות ולהשליך רימונים לעבר כוחות צה"ל בכל חבל עזה.

יש לציין כי במהלך החג הרס צה"ל מדרום לאלי סיני את "בית הצלף" ששימש מחבלים פלשתיניים כדי לצפות ולירות על יישובי צפון חבל עזה.

