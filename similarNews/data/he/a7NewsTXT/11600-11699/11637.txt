

ביום ד' בשעה 4:45 לפנות בוקר פתחו מחבלים מהעיירה אל בירה באש לעבר היישוב פסגות הסמוך. ירי לכיוון פסגות מתנהל מתחילת "מלחמת אוסלו" כמעט מדי יום ביומו.

חיילי הנח"ל החרדי, שהיו באחת מהעמדות, זיהו את מקור הירי, והשיבו אש מהמקלע שברשותם. מיד לאחר מכן הם קיבלו שיחת טלפון ממיטתו של קצין מיחידת דוכיפת, שחייליו משרתים אף הם בגזרה, ובמהלכה הוא שאל לפשר העניין. הובהר לו שירי זה בא כתגובה לירי מחבלים.

אותו הקצין, סגן אורן, הגיע כשבוע לפני כן אל הגזרה ועדיין לא הכיר אותה.
הקצין לא קיבל את דבריהם של חיילי הנח"ל החרדי על אודות הירי לעברם, אף על פי שהירי לעבר פסגות הוא כאמור עניין שבשגרה, ושקיבל סיקור תקשורתי נרחב. הקצין טען שהנח"ל החרדי הם שיזמו את התקרית, והוא אף הורה להעביר את הנושא לטיפולו של המח"ט תוך דרישה חד משמעית להעמיד את חיילי היחידה לדין, ולהכניסם לכלא.

בראיון לכתבנו אמרו תושבי פסגות לעומת זאת כי יחידת הנח"ל החרדי, המצויה בגזרה כבר ארבעה חודשים היא אחת היחידות הטובות ביותר שפעלו בה אי פעם, גם מבחינה מקצועית וגם מבחינת המוטיבציה לשרת.

גם בעבר צוין כי חיילים אלו, שהם חיילים עירניים, ובעלי מוטיבציה גבוהה להילחם, הם שמנעו החדרת מכונית תופת לירושלים על ידי מחבל שהגיע אל המחסום שלהם בבקעת הירדן. הם בלמו אותו במחסום, והוא פוצץ את מכונית התופת לידם, תוך שהוא פוצע אחד מהם, פצעים קלים.

נוסף על כך העיד מיקי יעקובי, תושב פסגות, כי שמע את הירי מכיוון העיירה אל בירה זמן מה לפני שהחיילים השיבו אש מהעמדה ביישובו. יתרה מזאת: מאז אותו יום רביעי היו אירועי ירי אחדים, והם נותרו ללא תגובה, מאחר שאותו קצין הורה לחייליו לירות רק אם הם מזהים פגיעה בעמדה שלהם או שומעים שריקת כדור "מעל לאוזן", כלשונו. כלומר, סגן אורן מבין כי משימת חייליו היא לשמור על עצמם.

לאחר ששמעו על ההנחיות שנתן סגן אורן לחייליו אמרו תושבי פסגות כי המטרה שקצין זה הציב לחייליו, לשמור על עצמם, תושג טוב יותר אם החיילים יישארו בביתם.

אחד מתושבי פסגות ציין כי מיד לאחר הירי באותו יום רביעי, כשזינקו חיילים נוספים אל אותן העמדות בפסגות, הם דיווחו כי זיהו מחבלים חמושים באותו אזור שאליו השיבו חיילי הנח"ל החרדי אש. אותם מחבלים חמושים, לפי דיווח החיילים, עסקו בנסיגה אל שטחם תוך ביצוע ירי לכיוון היישוב.

מפליאה לפיכך ה"מקריות" שבה היו מחבלים חמושים נסוגים תוך ירי בדיוק באותו מקום שחיילי הנח"ל החרדי דיווחו על תגובה לירי מחבלים שאירע שם. לפיכך נותרת גרסת סגן אורן בלתי מבוססת.

גורם בטחוני ביישוב פסגות הזהיר מפני ההתנהגות שאליה מוליך הקצין את חייליו, התנהגות המעודדת חוסר תגובה לירי, בעוד שהניסיון מורה שכאשר ירי ממרחק רב נותר בלא תגובה הוא מתקרב, ומבוצע ביעילות גבוהה יותר.

אם יימשך חוסר תגובה יהיה הדבר, לפי אותו גורם, פתח חולשה שיזמין חס ושלום גם חדירת מחבלים ליישוב, והוא עלול לגרום סכנה גדולה.
