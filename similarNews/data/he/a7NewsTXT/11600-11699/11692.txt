

ועדת השרים לענייני סמלים וטכסים קיבלה שלשום את הצעת יו"ר הועדה, השר דני נווה, והכריזה על יום אבל לאומי ביום חמישי הקרוב, במלאת 7 ימים לאסון התרסקות מטוס חברת התעופה "סיביר אייר" בים השחור.

משמעות ההכרזה היא שביום חמישי יורדו דגלי המדינה במוסדות הממשלה והמדינה לחצי התורן. בנוסף, תקיים הכנסת ישיבת אבל מיוחדת בהשתתפות ראש הממשלה. הועדה פנתה לכלי התקשורת האלקטרונים, בבקשה למתן את שידוריהם באותו היום.

הועדה החליטה כי במלאת 30 יום לאסון יתקיים טכס אזכרה ממלכתי בהשתתפות משפחות הקורבנות. השר נווה אמר בתום הישיבה כי מדובר באירוע נורא, עם סיפורים אנושיים קורעי לב וחובתה של מדינת ישראל כמדינה וחברה להתייחד עם המשפחות באבלן הכבד.
