

חיים אברהם, אביו של החייל בני אברהם, אחד משלושת חיילי צה"ל שנחטפו על ידי החיזבאללה לפני שנה, מתח אתמול ביקורת חריפה על הממשלה הקודמת שלדבריו התנהגה בתבוסתנות ובאוזלת יד בפרשה.

כתבת עתי"ם טל ימין מוסרת כי נציגי משפחות החיילים החטופים הוזמנו לטקס שהתקיים בבית הנשיא, בו נחנך בית הכנסת החדש. חיים אברהם ורעייתו עמדו בפינה ועצב גדול נשקף מפניהם.

אתמול, לפני שנה בשעה 12:25, נחטפו שלושת חיילי צה"ל בגבול הצפון ועד היום לא קיבלו המשפחות כל מידע על גורלם. חוסר הוודאות בכל הקשור לחיי בניהם לא נותן להם מנוח וגם החבילה ששלחו לרגל חג הסוכות נשארה מיותמת במשרדי הצלב האדום בלבנון, כיתר החבילות שנשלחו על ידי ההורים בעבר, בתקוה שיועברו לבניהם השבויים.

אתמול הפגינו עשרות בני נוער ואזרחים מול משרדי האו"ם בשבעה מוקדים שונים ברחבי הארץ. חיים אברהם היה בתל אביב, שם חילק סטיקרים ושוחח עם העוברים ושבים.

בניגוד לפעמים קודמות, תקף אברהם את הממשלה הקודמת. סבלנותו, כך נדמה, פקעה מזמן. "יש בי כעס על הממשלה הקודמת שיכלה לגמור את הפרשה מיד כשהחלה, במקום זאת הם העדיפו לנהוג בצורה תבוסתנית בדיוק כמו שנהגו באינתיפאדה שפרצה, ומשלא הגיבו, עם ישראל משלם את המחיר", אמר אברהם והוסיף "אם היו פועלים בצורה נחרצת, הבנים היו עמנו היום ולכן אנו משלמים את המחיר הקשה מנשוא".

לדברי אברהם, הממשלה היום עושה כל שניתן. אברהם דורש מהממשלה לשלם כל מחיר שיידרש ולעשות את כל הפעילות המתחייבת כדי להחזיר את הבנים הביתה.
