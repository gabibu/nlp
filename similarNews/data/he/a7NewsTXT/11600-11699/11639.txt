

משטרת ירושלים התירה לפרסום אתמול כי עצרה לפני כשלושה שבועות חולית מחבלים החשודה בפיגוע ירי לפני כחודשיים בכביש מעלה אדומים - הגבעה הצרפתית.

המעצר בוצע בעקבות מידע מודיעיני שהגיע למפלג המיעוטים. מדובר בשישה ערבים ישראלים מהכפר עיסוואיה, המחזיקים בתעודות זהות כחולות, שזהותם בשלב זה לא הותרה לפרסום.

בחיפוש שנערך בבתיהם, מסרה המשטרה, נמצאו שלושה כלי נשק מסוג קלצ'ניקוב, MP5 ואקדח מסוג FM בקוטר 9 מ"מ, שבדיקה בליסטית במעבדת המשטרה העלתה כי שימשו לפיגוע ירי ב-29.7.01, לעבר ניידת משטרה שנסעה בכביש מעלה אדומים.

בחקירתם עלה, לדברי המשטרה, כי השישה התמקמו בצוקי עיסוואיה החולשים על הכביש במרחק מה אחד מהשני, כדי לטמון מלכודת אש למכונית הישראלית שתעבור בכביש, כשבין השלושה תואם כי הירי יתבצע בדרוג על פי הסדר, כך שבמכונית הישראלית שלעברה ירו לא ינצל איש. למרבה המזל, באותו אירוע נפצע שוטר ממחוז יהודה ושומרון באורח קל ברגלו, הוא הצליח להמשיך בנסיעה מהירה ופינה את עצמו לקבלת טיפול רפואי בבית החולים.

משטרת ירושלים חושדת כי השישה מעורבים במקרים נוספים של יידוי בקבוקי תבערה ואבנים. החשודים משתייכים לארגון החזית הדמוקרטית ובביתם אף נמצאו מדים מנומרים, מסמכים, תעודות, רוגטקה, תעודות המשייכות אותם לתנועת הפת"ח ודגלי הרשות הפלשתינית. מבדיקה שנערכה עולה, כי חלקם ריצו בעבר עונשי מאסר בחשד להסתה, הפרות סדר, יידוי בקבוקי תבערה ואבנים.

בכוונת המשטרה להמליץ להעמידם לדין תוך תקופת מעצרם, בסעיפים: ניסיון לרצח, התארגנות בלתי חוקית והחזקת אמצעי לחימה. ממשטרת ירושלים נמסר, כי החקירה בעיצומה וצפויים מעצרים נוספים.
