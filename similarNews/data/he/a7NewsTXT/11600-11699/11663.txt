

בכיר במשרד החוץ הבריטי אמר היום בסידני, כי לאירגונו של אוסאמה בין-לאדן אל-קאעידה, "יש מן הסתם נשק ביולוגי וכימי".

"אנו יודעים שארגון אל קאעידה מנסה להשיג נשק ביולוגי וכימי כבר עשר שנים, ואנו מאמינים שהם הצליחו לרכוש מעט". מה שלא ידוע לנו אם יש להם מנגנוני שיגור", אמר הבכיר, בן ברדשאו, לכתב הטלוויזיה האוסטרלית.

דבריו של ברדשאו פורסמו שעה שארה"ב חוקרת דיווח על מקרה אנטרקס שני בפלורידה, ונוכח עליית מיפלס החששות מפני מתקפות טרור בארה"ב.

שר המשפטים האמריקני ג'ון אשקרופט אמר כי שני מקרי האנטרקס שנתגלו בפלורידה נבדקים בקפדנות, אולם הוסיף ואמר, כי אין מספיק מידע כדי לקבוע אם שני המקרים קשורים לפיגועי הטרור של בן-לאדן.

יצויין כי ארה"ב ובריטניה נמצאות בכוננות גבוהה מול אפשרות של התקפות אל-קעידה. הבריטים והאמריקנים חוששים מפני האפשרות של שימוש בנשק ביולוגי או כימי במתקפות הטרור הבאות.
