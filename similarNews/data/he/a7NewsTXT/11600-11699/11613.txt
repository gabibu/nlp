

מחבלים ירו לעבר רכב ישראלי סמוך לכפר מזרעת אל קאבאלייה שמצפון ליישוב נריה בחבל בנימין.

בעודו פצוע המשיך האזרח לנסוע במכוניתו עד שהגיע לשער היישוב, שם קיבל טיפול ראשוני.
הישראלי, כבן 40, נפגע בחזה ובעורף, ופונה במצב בינוני לבית החולים תל השומר.

במהלך סריקות של חיילי צה"ל באזור הפיגוע הפעילו מחבלים מטען חבלה רב עוצמה סמוך לכוח צה"ל. איש לא נפגע. חיילי צה"ל ממשיכים לסרוק אחר המחבלים.

מחבלים ירו הערב לעבר כוח צה"ל בגבעת הדגן מדרום לירושלים. החיילים השיבו אש לעבר מקורות הירי.

כל היום נמשכו אירועי הירי והמטענים ביש"ע. סמוך לשעה שבע בערב, התגלה מטען חבלה בשאללות בחברון. המטען פוצץ על ידי חבלנים. שעה קלה לפני כן נורתה אש לעבר עמדת צה"ל סמוך לישוב פסגות באיזור רמאללה.

אחה"צ פתחו הפלשתינים באש לעבר כוח צה"ל הנמצא בגבעת שלהבת (אבו סנינה). חיילי צה"ל השיבו אש. לא היו נפגעים.

בבוקר התגלו שני מטעני חבלה בכביש עוקף שכם דרום. גם מטענים אלה פוצצו בצורה מבוקרת על ידי חבלנים.

מחבלים המשיכו להשליך גם הערב רימונים לעבר כוחות צה"ל בגבול ישראל-מצרים, סמוך לרפיח. מעל ל-20 רימונים הושלכו לעבר הכוחות.

הפלשתינים ירו במהלך היום רימונים נגד טנקים ופתחו באש לעבר מוצב צה"ל ליד הישוב גדיד ולעבר איזור התעשיה ארז. כוחות צה"ל השיבו אש.
