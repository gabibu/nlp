

בראיון לערוץ 7 אומר יו"ר המועצה איזורית בנימין ואחד מראשי מועצת יש"ע, פנחס ולרשטיין, כי המאמצים של המועצה מרוכזים כעת בהשפעה על העם עד להדחת ראש הממשלה מכסאו.

"אנחנו לא מתנתקים מעם ישראל ובכל מקרה נקבל את הכרעת העם, אנחנו נלך עם עם ישראל לכל מקום גם לגולה ולכן ההשפעה שבה נתרכז מעתה היא על העם מבפנים, עד להדחתו של ראש הממשלה הנוכחי, אנחנו למרות הכול עדיין מאמינים במדינת ישראל ולכן נפגשנו עם הנשיא אתמול", כך אומר היום פנחס ולרשטיין חבר מועצת יש"ע וראש המועצה האזורית מטה בנימין.

ולרשטיין אמר את הדברים בעקבות פגישת חברי מועצת יש"ע עם הנשיא אתמול. בראיון ליומן הצהרים של ערוץ 7 תיאר ולרשטיין את מהלך הפגישה, "אנו נמצאים באמצע תהליך של שבר קשה, וחשבנו שהנשיא צריך לטפל בנושאים הכואבים הללו, בפגישה העלינו את הבקשה לשחרר עצורים שנעצרו בעקבות פעילותם כנגד תכנית ההינתקות לבתיהם, ומציאת פתרונות לאחות את הקרע בחברה הישראלית ובצבא שהשימוש בו היה למטרות הריסה ולא הגנה כייעודו המקורי של הצבא, מה שגרם לשבר גדול אצל החיילים, וכן נושא העקורים שהמדינה לא מאפשרת להם לבנות את קהילותיהם מחדש".

בתשובה לשאלת כתבנו יגאל שוק על תכנית הפעילות של מועצת יש"ע בזמן הקרוב השיב ולרשטיין כי התפקיד העיקרי שרואה כרגע מועצת יש"ע לעצמה הוא להדיח את אריאל שרון מכס ראש הממשלה, "תפקידנו העיקרי כרגע הוא לזרוק את שרון מהשלטון כמה שיותר מהר, ולא לנסות להגיע עמו להסכמים שונים של "רע במיעוטו" וכדומה, ראש הממשלה פגע בעם ישראל במהלך שנעשה ברמייה ואסור שיישאר אפילו שעה בתפקידו, לא רק ההתיישבות ביש"ע מאוימת על ידיו אלא המפעל הציוני כולו, צריך לפעול שכל חבר מרכז ליכוד יקבל לפחות שיחת טלפון עם משפחה שפונתה, כדי שמי שעשה את המעשה הבלתי נסלח הזה בקלות כל כך בלתי נסבלת, לא יחזור על מעשהו".

להאזנה לראיון
