

הפגנת התמיכה בשרון, שאותה תכנן ויזם יוסי ביילין, ואמורה הייתה להתקיים בכיכר רבין בתל אביב בוטלה. העילה: חשש בשמאל מהעדר משתתפים.

את הפגנת השמאל יזם יו"ר מרץ, יוסי ביילין וחביריו ליוזמת ז'נבה. בהפגנה אמורים היו להשתתף גורמי השמאל הן הפוליטיים והן החוץ פרלמנטריים כארגון 'שלום עכשיו', 'המפקד הלאומי' של עמי איילון, תנועות נוער כ'השומר הצעיר' וגורמים אחרים.

ההפגנה אמורה הייתה להתקיים בעוד כשבוע וחצי בכיכר רבין שבתל אביב ולהוות מפגן תמיכה במהלך ההתנתקות של ראש הממשלה שרון, אולם בעקבות תחושה בקרב ראשי ארגוני השמאל שרק מעטים מאוד מאנשי הארגונים יואילו להגיע ולהביע תמיכה בשרון, הוחלט לבטל את ההפגנה ולמנוע מבוכה מהמארגנים ומראש הממשלה.

מארגני ההפגנה המתבטלת מתכוונים "לפצות את עצמם" על הביטול ולקיים הפגנת תמיכה קטנה הרבה יותר מול משרד ראש הממשלה בירושלים. המארגנים אומרים כי גודלה של כיכר רבין עלול להבליט את מיעוט המשתתפים ובכך להגביר את תחושת הכישלון הצפויה. זאת לעומת הרחבה הקטנה שמול משרד ראש הממשלה, שם ניתן לייצר בקלות רבה יותר תחושה של קהל רב.

יריב אופנהיימר אומר ל'מעריב' כי קיום ההפגנה בכיכר רבין יצר תחושה לא נוחה בקרב המארגנים שכן המקום "דורש אנרגיה גדולה" שעל פי חוות דעתם של פעילי השטח אינה קיימת בקרב הפעילים. בשלום עכשיו מבהירים באופן ברור הרבה יותר וקובעים כי ההפגנה בוטלה כיוון ש"חששנו שנעמוד בפני כיכר ריקה".
(ש)
