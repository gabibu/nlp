

בני נוער, דתיים וחילוניים, נרתמים בימים אלה לסיוע לשיקום והרכבת חממותיהם של החקלאים מבין עקורי גוש קטיף בשדות קיבוצים בדרום.

בנוסף לעקורי גוש קטיף נעקרו יחד איתם החממות. עכשיו צריך להרכיבם מחדש בקיבוצים בדרום הארץ. תנועות התק"מ, הקיבוץ הדתי ו'למען אחי' נרתמו לעניין ובימים אלה גייסו מאות מתנדבים למשימה קשה זו.

בשיחה עם כתבת ערוץ 7, אורלי ברוך, אומר אחד ממארגני היוזמה כי עד כה עלה בידיהם לגייס למשימה אלפי מתנדבים, חילוניים ודתיים כאחד.

החממות אותם מרכיבים בני הנוער הגיעו מהישובים גני טל ועצמונה. החממות יוצבו בשדות הקיבוצים מבקיעים, הודיה, מבטחים ונירים והמושב שחר.

לדבריו "יש הרבה בלאגן בשטח והרבה דברים שצריך לתקן. נהרסו הרבה שתילים שנאמדים באלפי שקלים". להערכתו במהלך ימי העברת השתילים אבדו וקמלו שתילים בשווי של מאות אלפי שקלים. יצוין כי המדינה אינה צפויה לפצות כספית את החקלאים על אבדן צמחים ושתילים בשל העקירה.

"המדינה הייתה צריכה לדאוג לכך שיהיו אנשים מקצועיים שירכיבו את החממות מחדש, דבר שכמעט ולא קרה. הדבר היחיד שמומן הוא אוטובוסים למתנדבים", אמר והוסיף כי להמשך הפעילות נדרש סיועם של אנשי מקצוע "מתנדבים מקצועיים - מומחים להשקיה, רתכים וכן חקלאים המוכנים לתת כתף לחקלאי. כמו כן מוסדות חינוך מוזמנים להצטרף ולסייע לנו במשימה".

ארגון 'למען אחי' בשיתוף הארגונים האחרים פתח מוקד שירכז את פעילות המתנדבים: 02-5090111
(ש)
