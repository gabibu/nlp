

ח"כ איוב קרא מציע לקיים מידי שנה יום זיכרון לציון חורבן גוש קטיף, גירוש היהודים ושריפת בתי הכנסת. הוא אף הגיש הצעת חוק בנושא בפני מליאת הכנסת.

"לאחר שראינו וחווינו את המראות הקשים של גירוש היהודים מגוש קטיף, צפון השומרון והריסת הבתים ומעל הכל השריפה המזעזעת של בתי הכנסת, ניתן לומר כי גם למדינת ישראל ולא רק לארה"ב יש אחד עשר בספטמבר", אמר ח"כ קרא. אשר הדגיש כי אצל האמריקנים זה יום אסון לאומי ואצלנו יירשם כיום הבזיון הלאומי, ויוזכר שנה בשנה כשאר ימי הזיכרון של מדינת ישראל. ח"כ קרא יזם הצעת חוק לקיים ביום ה-11 בספטמבר אחת לשנה יום זיכרון להחרבת בתי הכנסת.

"בחוק זה מוצע להזכיר מידי שנה את האסון הנורא של החורבן והגירוש שהבאנו על עצמנו במו ידינו ע"י יום הזיכרון, החל באותו יום בו אירעו פיגועי הטרור בארה"ב למען נוכל לקום מההריסות ולהמשיך ולטעת ולטפח את החזון הציוני", הסביר את הצעת החוק.
