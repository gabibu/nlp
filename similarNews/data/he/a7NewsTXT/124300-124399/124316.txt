

עורך דין ישראלי הוא העומד מאחורי התלונה שמנעה את הגעתו של האלוף במיל. דורון אלמוג השבוע לבריטניה. כעת הוא מתכוון לתבוע את השגריר הישראלי שהזהיר את אלמוג מהמעצר הצפוי לו אם יירד מהמטוס.


עורך הדין שהגיש את התלונה בה קבע שאלמוג ביצע במהלך שירותו הצבאי פשעי מלחמה הוא עורך הדין דניאל מקובר המתגורר בבריטניה ובמהלך השנים האחרונות מנצל הזדמנויות רבות לתקוף את מדיניותה של ישראל במאבקה בטרור הפלשתיני.

עורך הדין מקובר קובע כי תלונתו נגד אלמוג ותלונתו נגד בכירים נוספים במערכת הביטחון הינה בגדר שליחות. מקובר אמר כי בידו נתונים נוספים על קציני צה"ל בכירים בעבר ובהווה ובכוונתו לפתוח בהליכים משפטיים נגדם ולהביא להגדרתם כפושעי מלחמה.

מקובר תובע כעת את שגריר ישראל בבריטניה, צבי חפץ, על כך שנכנס למטוס בו הגיע האלוף אלמוג והזהיר אותו מפני החקירה והמעצר הצפויים לו אם ירד מהמטוס לאדמת בריטניה בעקבות תלונתו של מקובר.

חבר הכנסת יעקב מרגי (ש"ס) פנה לשרת המשפטים בדרישה שתפעל להוציא אל מחוץ לחוק את ארגון 'יש גבול'. זאת לאחר שהתברר כי הארגון פועל להעמיד לדין בחו"ל קצינים בצה"ל. שרת המשפטים, ציפי לבני, הבהירה כי ישראל תעניק סיוע משפטי לבעלי תפקידים שפעלו בשירות המדינה, במקרה שתוגש נגדם עתירה משפטית במדינה זרה.

סגן שר הביטחון, חבר הכנסת זאב בוים, הגיב לצו המעצר שהוצא נגד האלוף דורון אלמוג בבריטניה ואמר: "נראה , כי אצל הבריטים התבלבלו היוצרות. דווקא לאחר ההתקפות הקשות בלונדון, ניתן היה לצפות שיבחינו בין טרוריסט לקורבן".

כתבנו קובי פינקלר מוסר שסגן שר הביטחון שוחח עם היועצת המשפטית של משרד הביטחון וביקש כי תבחן את איום המעצר כנגד קציני צה"ל וכן "דרכים לשים גבול למעלליה של תנועת 'יש גבול'.

(ש)
