

נשיא האוניברסיטה העברית בירושלים פרופ' מנחם מגידור החליט להושיט יד לסטודנטים של ניו אורלינס אשר כתוצאה מנזקי סופת ההוריקן לא יוכלו להתחיל את שנת הלימודים האקדמית.

האוניברסיטה העברית תאפשר לסטודנטים מניו אורלינס ללמוד במשך סמסטר אחד עד שנה בבית הספר לתלמידים מחו''ל ע''ש רוטברג באוניברסיטה. זאת על פי החלטת נשיא האוניברסיטה, פרופ' מנחם מגידור, אשר החליט להושיט יד לסטודנטים של ניו אורלינס אשר כתוצאה מנזקי סופת ההוריקן לא יוכלו להתחיל את שנת הלימודים האקדמית.

ההחלטה התקבלה לאחר שאוניברסיטת טוליין, הגדולה בניו אורלינס, הודיעה על סגירתה לסמסטר אחד. הסטודנטים האמריקניים יתגוררו במעונות הסטודנטים בקמפוס הר הצופים.

ראש בית הספר לתלמידים מחו''ל פרופ' חיים קפיטולניק יצא ביום חמישי לארה''ב לקדם את המבצע. פרופ' קפיטולניק ייפגש עם סטודנטים ועם ארגונים שונים, ביניהם נציגי הקהילה היהודית מניו אורלינס וכן עם הנהלת אוניברסיטת טוליין השוהה עתה ביוסטון.

''כדי להקל על הסטודנטים, נציע להם תהליך קבלה מקוצר'', אומר פרופ' קפיטולניק. ''נתאים את תכנית הלימודים לצורכיהם ונעניק מלגות לשכר לימוד''.

לדבריו, בשלב זה תעניק האוניברסיטה מלגות לעשרים סטודנטים ובמידת הצורך תקלוט סטודנטים נוספים.
