

שנתיים וחצי לאחר ההכרזה הראשונית של הנשיא קצב כי יקים ועדה שתדון בסוגיית שינוי מבנה השלטון בישראל, הושלמה הקמתה של "ועדת הנשיא לבחינת מבנה הממשל בישראל". 70 אישים יגבשו ויגישו המלצות.

נשיא המדינה משה קצב מעניק את חסותו לועדה היוזמת את שינוי מבנה השלטון בישראל.

בימים האחרונים, שנתיים וחצי לאחר ההכרזה הראשונית של הנשיא קצב כי יקים ועדה שתעסוק בנושא, הושלמה הקמתה של "ועדת הנשיא לבחינת מבנה הממשל בישראל". כך מדווח כתבנו אריאל כהנא.

נבחרו בקפידה כ- 70 אישים מרכזיים מכל מגזרי החברה הישראלית, ראשי אוניברסיטאות, חוקרים ומומחים בתחום הממשל והבחירות, אנשי ציבור ועוד, אשר קיבלו כתב מינוי אישי מידי הנשיא.
בראש הועדה עומד נשיא האוניברסיטה העברית בירושלים, פרופ' מנחם מגידור, ואת החסות האקדמית מעניקה אוניברסיטת תל-אביב, בראשות פרופ' איתמר רבינוביץ'.

את עמדות המגזר הדתי מייצג בועדה הרב אליהו בקשי דורון ורואש עיריית ירשולים אורי לופוליאנסקי.
המרכז הישראלי להעצמת האזרח יטפל בצד האקדמי והמנהלתי של הוועדה.

המפגש הראשון של מליאת הועדה יתקיים במעמד נשיא המדינה ב- 25 בספטמבר. במהלך מפגש ראשוני זה יגובשו לוחות זמנים ותחומי המיקוד של פעילות הועדה. קבוצות הדיון השונות תיבחנה, בעזרת מומחים מהארץ ומחו"ל, את סוגי הממשלים ושיטות הבחירות הנהוגות היום תוך התאמתן למציאות הפוליטית בישראל, התנהלות דמוקרטית במצבי איום קיומי, שיטות בחירה אזוריות וארציות, יחסי גומלין בין רשויות השלטון והשפעת הגלובליזציה והמצב הכלכלי בישראל על המערכת הפוליטית. הועדה אמורה להגיש מסקנותיה לנשיא קצב בתוך כשנה.

