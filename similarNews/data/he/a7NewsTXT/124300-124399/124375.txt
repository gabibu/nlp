

בתקופה האחרונה גילו הבריטים שיטת הגנה עצמית שפותחה בישראל. קרב מגע, או krav maga, כמו שנקראת השיטה בחו"ל, אומצה על ידי אלפי אנשים אך לא רק לצרכי הגנה אלא לגם לשמירה על כושר. כי מציון תצא תורת לחימה.

כאשר עמלו בצה"ל על פיתוח תורת לחימה בידיים חשופות אשר תאפשר לחיילי צה"ל להתגונן גם כאשר אין בידיהם נשק הם לא תיארו לעצמם שתורת הלחימה שימציאו, קרב מגע, תהפוך לטרנד שיסייע לאלפים ברחבי העולם לשמור על הכושר.

האינדיפנדנט הלונדוני מדווח כי קרב המגע אומץ על ידי מאות אלפים בבריטניה ובעולם כולו. על פי הדיווח, יותר מ-200,000 אנשים בכל רחבי העולם משתמשים בטכניקות שפותחו בישראל ושמסתמכות על האינסטינקטים שיש לכל אדם בהגנה על בטחונו תוך ביצוע תגובות אוטומטיות על מנת להרגיש בטוחים יותר אך לא פחות מזה, לשמור על הכושר שלהם.

"היופי בקרב מגע הוא שאין כל צורך בכישורים כלשהם או בשנים של אימונים על מנת להיות יעיל", כך צוטט מדריך קרב המגע היחיד בסקוטלנד, שהוא אחד מ-150 מדריכים מוכשרים להדרכת קרב מגע בכל העולם מחוץ לישראל.

שיטות ההגנה והלחימה המרכיבות את קרב המגע פותחו על ידי צבא ההגנה לישראל והן מתבססות על שימוש באינסטינקטים הטבעיים של האדם ועל תגובות שנעשות באופן אוטומטי תוך שימוש באברי הגוף על מנת להכות באזורים פגיעים בגופו של התוקף כמו עינים, אזנים, גרון ברכים ומקומות רגישים נוספים.
(א"ו)
