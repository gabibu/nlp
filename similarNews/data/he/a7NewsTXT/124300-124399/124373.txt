

"יש גבול גם לחוצפת הבוגדים", במילים חריפות אלה מתייחס היום ח"כ יגאל יאסינוב משינוי לבקשת אנשי תנועת השמאל הקיצוני "יש גבול", להביא למעצרם של בכירים בצה"ל בחו"ל.

בעקבות העתירה שהוגשה בלונדון על ידי ארגון פלשתיני בשיתוף ארגון "יש גבול" הישראלי נגד אלוף פיקוד הדרום לשעבר דורון אלמוג, אשר הכריחה אותו לבטל ביקור שתכנן שם ולחזור לארץ מחשש שייעצר אומר ח"כ יגאל יאסינוב משינוי שמדובר בחוצפה של בוגדים.

"אני מצפה עכשיו מחברי תנועת "יש גבול" לוותר על האזרחות הישראלית, לקבל אזרחות פלשתינאית ולעבור לחיות מעבר לגבול, כי בינינו צריך להיות גבול ! יש גבול גם לחוצפת הבוגדים", אמר יאסינוב והודיע כי הוא מתכוון לפנות ליועץ המשפטי לממשלה ולשרת המשפטים בבקשה להכריז על ארגון "יש גבול" כארגון תומך טרור, לאסור על פעילותו בישראל ולהתחיל בחקירה נגד הארגון וחבריו.

שרת המשפטים, ציפי לבני, הודיעה היום בעקבות הפרשייה כי ישראל תעניק סיוע משפטי לבעלי תפקידים שפעלו בשירות המדינה, במקרה שתוגש נגדם עתירה משפטית במדינה זרה. יש לציין כי גם נגד שר הביטחון, שאול מופז והרמטכ"ל, דן חלוץ, הוגשו תלונות דומות לזו שהוגשה נגד דורון אלמוג.
