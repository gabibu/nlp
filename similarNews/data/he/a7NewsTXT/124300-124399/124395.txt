

יו"ר ועדת חוקה חוק ומשפט של הכנסת, ח"כ מיכאל איתן, משתלח במערכות אכיפת החוק בישראל וטוען כי הן מתנהלות ללא כל ביקורת אמיתית. "אנו שוברים את שיאי השחיתות בעולם ונמצאים מתחת למינימום באכיפת חוק", אמר.

בתגובה לחקירתם של מפקדי היחידות המרכזיות במחוזות מרכז ושפלה של המשטרה, תובע היום יושב ראש ועדת חוקה, חוק ומשפט של הכנסת, ח"כ מיכאל איתן, לשנות את סדר העדיפויות הלאומי ולהעביר מיליארדי שקלים מתקציב הביטחון לחיזוק מערכת אכיפת החוק והגברת מנגנוני הבקרה.

"מערכת אכיפת החוק פרוצה לחלוטין ופועלת ללא כל ביקורת אמיתית. לא רק שאנחנו שוברים את שיאי השחיתות בעולם, אנו מתחת למינימום המקובל בכל הנוגע לאכיפת החוק", אמר ח"כ איתן בישיבת הוועדה והוסיף כי הדבר מתבטא בחוסר ביטחון פנים משווע שכל אזרח חש על בשרו ואשר "מאיים עלינו לא פחות מאיומים של אויבים חיצוניים, אבל אין מטפלים בו בהתאם", כהגדרתו.
