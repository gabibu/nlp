

סגן שר הרווחה, חבר הכנסת אברהם רביץ, יגיש לממשלה תוכנית לצמצום תופעת ההתאבדויות: "אסור להצדיק התאבדויות, גם לא של אנשים מפורסמים".

חבר הכנסת הרב אברהם רביץ הורה היום, במסגרת תפקידו כסגן שר הרווחה להכין תוכנית לטיפול בתופעת ההתאבדויות שתכלול בעיקר ליווי וטיפול של משפחות המתאבדים, אך גם הצעות לצמצום תופעת ההתאבדות. "אסור לנו להשלים עם תופעה של מתאבד אחד בכל יום. יש לעשות פעולות חינוך והסברה שמטרתם להאהיב את החיים על האנשים. כמו כן יש לפעול כדי לזהות מראש את האנשים בסיכון לתת להם מענה ולמנוע התאבדותם".

בהתייחסו לתופעה של אנשים מפורסמים שמתאבדים אמר רביץ כי כל התאבדות של אדם מפורסם שזוכה גם לכותרות באמצעי התקשורת מביאה לכך שאנשים נוספים ישקלו "פתרון" שכזה. "בסיקור חייהם ומותם של אנשים מפורסמים שהתאבדו, חסרה לי מאוד ההתייחסות הציבורית השוללת מכל וכל פתרון בעיות אישיות באמצעות התאבדות. התאבדות מנוגדת לערכים יהודיים ומוסריים ואסור בשום פנים ואופן להצדיקה".

בפגישה שכינס היום הרב רביץ השתתפו ראשי עמותת "בשביל החיים", היו"ר איתן גולדברג שבנו התאבד בהיותו חייל ואבשלום אדרת שביתו התאבדה בהיותה בת 17. אנשי המקצוע שהשתתפו הם: ד"ר יגאל בן-שלום מנכ"ל המוסד לביטוח לאומי, יעל הרמל מנהלת השירות לפרט ולמשפחה וברוך שוגרמן מנהל השירות לעבודה קהילתית במשרד הרווחה. ראשי עמותת "בשביל החיים" הציגו את תוכניתם להתערבות הקהילה לאחר התאבדות בקהילה שמטרתה ליצור מודל של התערבות מקצועית של המשטרה, השירות הפסיכולוגי, העובדים הסוציאליים ומערכת הרווחה בשיתוף פעולה כדי לסייע למשפחות. הקרן למפעלים מיוחדים של המוסד לביטוח לאומי נתבקשה לתמוך תקציבית בתוכנית העמותה. הרב רביץ ביקש ממנהלת השירות לפרט ולמשפחה להכין תוכנית שתעסוק גם בטיפול במשפחות וגם במניעת התאבדויות. התוכנית שתוגש לממשלה תהיה בשיתוף עם משרדי הממשלה המטפלים בנושא כמו משרד הבריאות, משרד החינוך, משטרת ישראל וצה"ל.
(ש)
