

אתמול נחנך מרכז יהודי בלרנקה בקפריסין בטקס מרשים, שבמסגרתו התקיים טקס הכנסת ספר תורה, הונחה אבן פינה לבניית מקווה טהרה ושליח חב"ד, הרב זאב ריסקין הוכתר לכהן כרב הקהילה היהודית במקום.

האירוע התקיים במעמדו של הרב הראשי הרב יונה מצגר. דוברו, הרב מאיר רוזנטל, שנכח גם הוא באירוע אומר בשיחה לערוץ 7 כי, מאות יהודים השתתפו באירוע, חלקם ישראלים שעובדים במקום. והוסיף כי "הטקס היה יפה, מכובד ומרגש".

באירוע נכחו בין השאר גם ראש העיר לרנקה, שגרירי מדינות וראשי קהילות מהארץ ומהתפוצות.

כתבתנו אורלי ברוך מציינת כי בלרנקה לא היה קיים מרכז יהודי, ליהודים במקום לא היה רב מקומי. לפני כניסתה לאיחוד האירופי הייתה קפריסין שייכת לאיחוד הקהילות היהודיות באנגליה. כיוון שכך לקהילה היהודית הקפריסאית היה אחראי רב מאנגליה. כמו כן, לא היה קיים במקום בית כנסת ומקווה טהרה.

המרכז היהודי שנחנך ייתן מענה לתיירים ישראלים לצרכים שונים ויתפקד כמו כל מרכז חב"ד הקיימים כבר ברחבי העולם.

