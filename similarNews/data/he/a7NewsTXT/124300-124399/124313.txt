

בדיקה כלכלית עבור ארגון מגדלי האווזים קובעת: הפסקת פיטום האווזים תחייב את המדינה במתן פיצויים בהיקף של 450 מיליון שקלים. הממשלה תדון בקרוב בבקשה לארכה עד ביצוע מחקרים להקלה על האווזים בעת הפיטום.

תשלום הפיצויים לעוסקים בגידול האווזים בשל הפסקת הפיטום יגיע ל-450 מיליון שקל, כך עולה מניתוח כלכלי שהוכן על ידי היועץ הכלכלי ישראל בן יורם עבור ארגון מגדלי האווזים. התחשיב כולל את סכום הפיצוי הנדרש לעוסקים בכל שלבי הגידול של האווזים עבור השקעותיהם בציוד ובתשתיות שירדו לטמיון, הפרות הסכמי עבודה ושיווק, מימון הסבה מקצועית ואובדן הכנסה עתידי.

לדברי מזכיר ארגון מגדלי האווזים, חי בנימיני, ענף עופות המים פועל בעידוד המדינה מעל 40 שנה. בשנות הפעילות השקיעה המדינה באמצעות משרד החקלאות כספים בפיתוח הענף וקידומו. היקף הפעילות הכלכלית של ענף האווזים הוא כ-100 מיליון שקל בשנה, רובם ליצוא. הענף מפרנס כיום 600 משפחות במגזר החקלאי ובתעשיות הנלוות, רובם תושבי הפריפריה באזורים בהם אין חלופה תעסוקתית.

הממשלה תדון בקרוב בהצעת שר החקלאות, ישראל כ"ץ, להעניק ארכה של שלוש שנים לביצוע מחקרים להקלה על האווזים בעת הפיטום. מזכיר ארגון מגדלי האווזים קרא לשרי הממשלה להצביע בעד הצעת שר החקלאות ולתת הזדמנות להשלמת המחקרים שעורך המדען הראשי במשרד החקלאות. אסור למהר ולזרוק 600 משפחות למעגל האבטלה לפני גמר המחקר. יהיה זה חוסר אחריות ציבורי להעמיס על תקציב המדינה הוצאה של קרוב לחצי מיליארד שקל בעת שיש גופים רבים הזקוקים לכספים אלו. מקובל על המגדלים שאם המחקר ייכשל, ייסגר הענף בהסכמה, אמר בנימיני.

לדברי בנימיני, סגירת הענף תביא למעבר של הייצור לצפון ירדן או לשטחי הרשות הפלשתינאית, בהם אין פיקוח על שיטות הגידול. מי שמבקשים לדאוג לרווחת האווזים יגרמו בדיוק להפך.

בנימיני קובע ש"מגדלי האווזים בישראל הם כיום מהמובילים בעולם בשילוב אמצעים להקלה על האווזים וזאת בעזרת השירותים הווטרינרים במשרד החקלאות. ישראל מקדימה בנושא זה את צרפת והונגריה, שהן היצרניות המסורתיות בעולם. המגדלים מממנים בכספם מחקרים לשיפור נוסף בתנאי חייהם של האווזים. כל שאנו מבקשים הוא שהממשלה תיתן צ'אנס למחקר!"
(ש)




