

במסיבת עיתונאים שנערכה אתמול אחר הצהרים אמר סגן ראש הממשלה, אהוד אולמרט, כי ישראל לא תבקש כעת מהאמריקנים את מענק ההתנתקות שהבטיחה לישראל. ראש הממשלה יצא הבוקר לביקור בעצרת האו"ם בניו יורק.

"ישראל לא תטריד את הממשל האמריקני בנושאים שאינם מתאימים לסדר היום שלה", אמר סגן ראש הממשלה אהוד אולמרט במסיבת עיתונאים שנערכה אתמול אחר הצהרים.

לדבריו, ישראל לא וויתרה על מענק ההתנתקות על סך 2.1 מיליארד דולר אלא רק דוחה את עיתוי הבקשה מן הממשל האמריקני. "ברגע זה האמריקנים עסוקים בשיקום דרום ארצות הברית מנזקי הסופה קטרינה", אמר אולמרט והדגיש כי ארצות הברית לא שינתה את התחייבויותיה לישראל והן יידונו במועד שיהיה מתאים לשתי המדינות.

יש לציין כי לפני מספר ימים הודיע גורם בבית הלבן כי מענק ההתנתקות שהבטיחה ארה"ב לראש הממשלה אריאל שרון, ככל הנראה יצומצם, עקב הנזקים שגרמה סופת ההוריקאן 'קתרינה' בניו אורלינס.

שליש מן הכסף של המענק המריקני מיועד על פי הודעת הממשלה להעתקת בסיסי צה"ל מחבל עזה ושני שלישים ממנו לפיתוח הנגב והגליל.
