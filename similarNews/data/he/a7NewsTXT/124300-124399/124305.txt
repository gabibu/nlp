

מחבלים ניצלו את המהומות ברפיח כדי להבריח אמצעי לחימה לרצועת עזה, כך אישר מוחמד דחלאן, מבכירי הרשות הפלסטינית. בעקבות האירועים ברפיח מבהירה מצרים "כדור מצרי לא יפגע באח פלשתיני".

האם לא עלה בידי המחבלים להתאפק ולו ליום אחד וכבר את רגעים הראשונים לנטישה הישראלית ניצלו להבריח אמצעי לחימה? חבר הכנסת יובל שטייניץ, יושב ראש וועדת החוץ והביטחון סבור שאכן כך אירע אתמול.

להערכת חבר הכנסת שטייניץ ניצלו מחבלי הרש"פ את מהומת האיחוד אתמול ברפיח בה פרצו תושבי רפיח הפלשתינית לעבר זו המצרית, כדי להבריח אמצעי לחימה ונשק לרצועת עזה.

בתגובה לדברי שטייניץ אמר מוחמד דחלאן, מבכירי הרש"פ, כי אכן, התבצעו הברחות. "התנהגות הפלסטינים אתמול היתה צפויה ואכן היו הברחות", אמר.

להערכתו של שטייניץ אין בכוונת המצרים לעשות כל מהלך משמעותי כדי למנוע את הברחת האמצעים ממצרים לרצועה. שטייניץ אמר הבוקר ב'קול ישראל' כי הוא חושש מיצירת חזית משותפת לפלשתינים ולמצרים כדי לתקוף בעתיד את ישראל.

כאן המקום להזכיר את דבריו של נשיא מצרים, חוסני מובארק, אתמול, זמן קצר לאחר אירועי רפיח בהם נהרג פלשתיני מאש חייל מצרי. את דבריו העביר הנשיא מובארק לעמו על ידי דוברו ובהם קבע כי "לא ייתכן שכדור מצרי ייפגע באח פלשתיני. אנחנו המצרים הרי היינו היחידים שתמכו באחינו הפלשתינים מאז 48' ".

לדבריו אלה של הדובר הצטרפה ההצהרה המצרית הרואה כיעד מציאות של "גבול פתוח" בין רפיח המצרית לזו הפלשתינית.

שתי קביעות אלה, אודות המחויבות המצרית לקשר האחים עם הפלשתינים כמדיניות ממשלתית, ובנוסף השאיפה לאיחוד רפיח, מהווה תמרור אזהרה נוסף בדבר רצינות כוונת מצרים להגן על ציר פילדלפי מפני מחבלים פלשתיניים וניסיונות הברחת נשק ואמצעי לחימה לרש"פ.


מצרים פתחה את הגבול הפלשתיני: מאות מתושבי רפיח עברו לצד המצרי :

מקורות פלשתיניים דיווחו כי מאות פלסטינים מרצועת עזה עברו היום (שלישי) בבוקר את הגבול עם מצרים כדי לבקר את קרוביהם החיים בסיני, שבגלל מדיניות הסגר שהנהיג צה"ל נבצר מהם לראותם במשך תקופה ארוכה.

כתבנו חגי הוברמן מוסר כי שלטונות מצרים פתחו את מעבר הגבול בפני הפלשתינים, והירשו להם לבקר ברפיח ובאל-עריש שבצד המצרי למשך 96 שעות, שבסיומן ישובו לשטחים הפלשתיניים.
עדי ראיה אמרו שגדר התיל בגבול בין רצועת עזה לסיני הוסרה, ומאות פלשתינים הורשו לעבור את הגבול ללא צורך בהיתרי כניסה או אף בביקורת דרכונים.


כתבנו שמעון כהן מזכיר את אזהרתו של ראש לשכת ראש הממשלה בעבר יוסי בן אהרון מהאווירה הרווחת במצרים, אווירה המונחית על ידי הקאדי של אוניברסיטת אלאזהר, ד''ר מוחמד סעיד טנטאווי, הסמכות הרוחנית הגבוהה ביותר של מצרים. הקאדי טנטאווי קבע כי התאבדות אסורה על פי הכתבים המוסלמיים למעט התאבדות כאמצעי ללחימה בישראל. בן אהרון תהה כיצד נדמה לאי מי בהנהגה הישראלית שקצין מצרי או איש משמר הגבול המצרי יימנע חדירת מחבלים לישראל, לאחר שדבריו אלה של הקאדי ורבים אחרים מהווים מצע הגידול לתפיסת עולמו.
(ש)

