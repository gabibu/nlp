

ועדת הכספים אישרה היום את התקנות שהוגשו מטעם ראש הממשלה אשר נועדו להרחיב את סמכויותיה של הוועדה המיוחדת להענקת פיצוי למגורשי גוש קטיף וצפון השומרון.

במרכז התקנות הועלתה הזכות לקבלת פיצוי גם ל-600 המשפחות שעזבו את יישובי גוש קטיף לאחר תום מועד 48 השעות שנקבעו ליציאה הכפויה מן הבית. לפי התקנות תזכינה משפחות אלה לקבל פיצוי באופן מרוכז, מבלי צורך להתדיין באופן פרטני עם הוועדה המיוחדת.

בעד אישור התקנות הצביעו רוב חברי הכנסת החברים בועדת הכספים ביניהם יו"ר הוועדה, יעקב ליצמן, אבשלום וילן, ניסן סלומיאנסקי, צבי הנדל, חיים כץ וניסים דהן. נגד האישור הצביע ח"כ רוני בריזון.

את התקנות הציג בועדה סגן היועמ"ש לממשלה, יהושע שופמן, שהבהיר כי לא היה כמעט מקרה של שימוש בכוח מטעם משפחות של מפונים. לדבריו, אלף משפחות בקירוב עזבו את יישובי גוש קטיף עד למועד שנקבע מראש. ועוד כ-600 משפחות נוספות נותרו ביישובים ופונו בידי כוחות הבטחון.

עו"ד שופמן חזר והדגיש כי אף אחת מבין המשפחות שנותרו לא עשתה שימוש בכוח נגד חיילי צה"ל וכוחות המשטרה שהכריחו אותם לעזוב את בתיהם. שופמן גם ציין כי הועדה המיוחדת להענקת פיצויים איננה חוקרת את המשפחות האם עשו שימוש בכוח אלא מתייחסת למידע המועבר לה מטעם כוחות הביטחון.

בעת שפירט את סעיפי הפיצוי הבהיר עו"ד שופמן כי מדובר ב-3 סעיפים מרכזיים ובהם: מענק ותק, מענק הנגב והגליל והפטור ממס רכישה. לגבי סעיף השתתפות בהוצאות הובלה הבהיר כי לאחר ערעור בפני הועדה ניתן יהיה לזכות גם בו. על שאלת ח"כ צבי הנדל, אשר גורש מביתו שבגני טל, האם יש פיצוי עבור עגמת נפש נמנע עו"ד שופמן מלתת תשובה ברורה.
