

נשיא צ'כיה מבקר בישראל. מכון היצוא בשיתוף לשכת המסחר צ'כיה   ישראל יארחו היום משלחת של 30 אנשי עסקים בראשותו של פאבל שברץ, נשיא לשכת המסחר צ'כיה ישראל ונשיא חברת יוניפטרול.



המשלחת נלוות לביקורו של נשיא צ'כיה ואצלב קלאוס בארץ. כך מסר דוד ארצי, יו"ר מכון היצוא.

ארצי ציין, כי המשלחת הצ'כית תיפגש עם עשרות תעשיינים ויצואנים ישראלים במטרה להדק את שיתופי הפעולה העסקיים. להערכתו, צפויות עסקאות בהיקף של כ- 5 מיליוני דולרים בשנתיים הקרובות.

ארצי גילה, כי בשנה האחרונה החלו פועלות 30 חברות ישראליות חדשות בצ'כיה וכי כיום פועלות בצ'כיה 455 חברות, גידול של 7% לעומת 2003.

בהתאחדות התעשיינים קובעים כי פוטנציאל השיתוף פעולה הכלכלי בין ישראל לצ'כיה הינו רב בעיקר בתחומי האלקטרוניקה, הטלקומוניקציה, האוטומציה, מיכון כבד והנדסה, תעשיית המתכת וטיפול בפסולת.

בתחום ניהול מים, טיפול במים, טיפול בזיהום תעשיות, השקעה בניקוי אוויר ועוד קיים פוטנציאל רב ליצואנים הישראליים, להערכת מומחים, תידרש השקעה של כ- 7 מיליארד דולר כדי להתאים את צ'כיה לסטנדרטים של אירופה בתחום באיכות הסביבה.

יצויין כי במחצית הראשונה של 2005 ירד היצוא התעשייתי (ללא יהלומים) לצ'כיה בכ- 29% והסתכם בכ- 28 מיליון דולר לעומת התקופה המקבילה אשתקד. היבוא מצ'כיה לישראל גדל ב- 12% לעומת התקופה המקבילה אשתקד והסתכם בכ- 51 מיליון דולר.
(ש)
