

וועדת החוץ והבטחון של הכנסת התכנסה בימי העקירה, אבל את ח"כי הוועדה מעניינים נושאים אחרים: מחבוש למחלק עוגיות לאסירים, תספורת בכפייה לחייל, נאום של רב בעת מסע כומתה ועוד. קובי פינקלר מסכם מושב.

עונש מחבוש על חלוקת עוגיות לאסירים, ענישת חייל שסירב להסתפר בימי ספירת העומר ושיגור פצצות לעבר גוש קטיף - אלו רק חלק מהנושאים הביטחוניים שהעסיקו את חברי הכנסת במהלך המושב האחרון.

כתבנו קובי פינקלר מוסר שמדו"ח שהגיש סגן שר הביטחון, זאב בוים, לשר הביטחון, שאול מופז, עולה כי במהלך מושב הקיץ שנסגר לפני מספר שבועות, הוגשו 31 שאילתות, 14 הצעות חוק, 17 הצעות לסדר ושתי הצעות אי אמון בממשלה בנושאים ביטחוניים. על-פי הנהוג בכנסת, סגן השר בוים הוא המשיב מטעם שר הביטחון על כל סוגיה ביטחונית המובאת למליאת הכנסת.

אז מה מעניין את חברי הכנסת? ח"כ נסים דהן מש"ס, למשל, התעניין בנושא ההפגנות שנערכו מול בתיהם של קצינים ברבנות הצבאית לקראת ביצוע תוכנית ההתנתקות. חברו לסיעה, ח"כ שלמה בניזרי, הגיש שאילתה בעל-פה שעסקה בחייל שנענש לאחר שסירב להסתפר בזמן ספירת העומר. ח"כ איתן כבל (עבודה) העלה על סדר היום הפרלמנטרי את נושא תשלום תמריץ כספי לנגדים בצה"ל ואת ח"כ אבשלום וילן (מרצ-יחד) העסיק דווקא נאום שנשא רב בטקס הענקת כומתה. ח"כ וילן אף הציג בפני סגן השר בוים מקרה שבו נענש חייל בגין חלוקת עוגיות לאסירים.

מפעם לפעם עסקו חברי הכנסת גם בעניינים ביטחוניים של ממש, כמו שאלתו של ח"כ אורי אריאל שעסקה בירי רקטות קסאם ותוכנית ההתנתקות, והתעניינותו של ח"כ אילן שלגי בגדר הביטחון. ח"כ צבי הנדל, מעקורי גני טל שבגוש קטיף, הגיש שתי שאילתות שעסקו בשיגור הפצצות לעבר הגוש ובהתחמשות גורמים עוינים בעזה בטילים נגד מסוקים. שישה ח"כים עסקו בסכנת הקרינה מאנטנות של משרד הביטחון.

בדיונים עצמם עלו לסדר היום במהלך מושב הקיץ האחרון נושאים כמו היעלמות החייל מג'די חלבי, דוח מבקר המדינה, דיווח על כוונה לפגוע בהר הבית ותוצאות הבחירות באיראן.

במהלך המושב עלו הצעות חוק מגוונות בנושאי צבא וביטחון שעסקו בקביעת משך כהונת הרמטכ"ל, בשירותי דת בצה"ל, בתשלומים לפדויי שבי, בשירות המילואים ובתקנות בעניין דחיית שירות לתלמידי ישיבות.

