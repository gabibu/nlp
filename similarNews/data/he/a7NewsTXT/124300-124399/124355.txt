

במשרד האוצר נחתמו צווים המפחיתים בהדרגה את מס הקניה על רכב פרטי חדש, תוך הגברת תמריצי המס לעידוד התקנתם של אביזרי בטיחות בכלי הרכב. היעד: השוואת מס רכב פרטי לזה המסחרי.

בהתאם לצו יופחתו בהדרגה שיעורי מס הקניה על רכב מ-95% היום ל-72% בשנת 2010. השלב הראשון יחל ב-1 בדצמבר 2005 עת יופחת שיעור המס על רכב פרטי ל-89% וישתנו תמריצי המס על אביזרי בטיחות.

במשרד האוצר מקווים שהמהלך יהווה תרומה "להגברת בטיחות כלי הרכב ולהצלת חיי אדם וצמצום הנזקים לאיכות הסביבה".

באוצר אומרים ש"במסגרת מדיניות הממשלה יושמו בשנים האחרונות רפורמות רבות ובכלל זה שינויים במערכת המס. התחום היחידי בו לא נעשה כל שינוי מהותי מאז ראשית שנות ה-90, הינו מס הקניה המוטל על כלי רכב".

איתן רוב, מנהל רשות המיסים בישראל, ציין כי מיסי הרכישה על כלי רכב הינם מהגבוהים בעולם המערבי. בהשוואה בינלאומית ישראל שנייה רק לדנמרק, כאשר במרבית מדיניות אירופה שיעורי המס אינם גבוהים מ-50%. לדברי רוב, מיסי הקניה הגבוהים גורמים נזק ניכר למשק: פגיעה ברמת הבטיחות של כלי הרכב, פגיעה באיכות הסביבה, פרמיות ביטוח הכוללות גם מרכיב מס גבוה, פגיעה בתחרות, צמצום נגישות משקי הבית לרכב ועוד. שיעורי המס הגבוהים תרמו לרמת מינוע נמוכה ביחס לעולם המערבי (כלי רכב ל- 1,000 תושבים): כך, בעוד שבעולם רמת המינוע עולה על 400 הרי שבישראל היא 300 בקירוב. בתל-אביב, עם זאת, דומה רמת המינוע למקובל במדינות מפותחות כשאת השפעת שיעורי המס ניתן לראות במיוחד בפריפריה, שם רמת המינוע נמוכה מאוד.

הפחתת שיעורי מס הקניה תעשה בהדרגה במהלך של חמש שנים (ראה טבלה), תוך מתן תמריצי מס להתקנת כריות אויר נוספות (מעבר ל-2) ובעיקר למערכת בקרת יציבות שעל פי מחקרים שונים תרומתה לבטיחות כלי הרכב משמעותית ביותר. במקביל, תצומצם בהדרגה, עד לביטולה ב- 2008, ההטבה הניתנת למערכת ABS ושתי כריות אויר שהתקנתם ברכב מהווה היום סטנדרט מקובל.

הפחתת המס ההדרגתית על רכב פרטי תביא לכך שבתוך חמש שנים יושווה המס על רכב פרטי עד להשוואתו עם שיעורי המס על רכב מסחרי - כאשר אין העלאה של נטל המס על רכב מסחרי, הלכה למעשה.

רוב מסר כי עלות המהלך נאמדת בכ- 50 מיליון  בשנת 2006, ובשנים 2007-2010: כ- 100 מיליון  בכל שנה. ההפחתה המתונה נועדה לאזן בין התועלת הניכרת כתוצאה מהפחתת מיסי הקניה על רכב חדש אל מול עלות המהלך הישירה.
(ש)
