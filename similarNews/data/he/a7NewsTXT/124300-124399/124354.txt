

ראש המועצה האזורית שער הנגב אינו רואה בהתנתקות, אותה הוא מקדם בברכה, איום בטחוני שמצריך היערכות מיידית. בשל קשיי תקציב הוא אומר כי נתבונן "נחכה ונראה את ההתחממות הבטחונית וניערך בהתאם".

ראש המועצה האזורית שער הנגב אלון שוסטר סיפר ביומן הצהריים של ערוץ 7 על ההיערכות במועצה שלו לנסיגת צה"ל מרצועת עזה אותה הוא "מקבל בברכה", כהגדרתו.

לשאלת החשש מאיומים ביטחוניים העלולים לרחף מעל ראשי הישובים שבמועצה שלו, אומר שוסטר כי הוא אמנם מודע לסיכונים אבל כתושבי גוש קטיף בעבר וככל תושב אחר המתגורר במקומות שיש בהם סכנה, הוא רואה במגורים במקומות שכאלה ייעוד ושליחות ציונית. "באסטרטגיה הכוללת יש סיכונים שצריך לקחת. אבל עם זאת, אם המדינה תזכור שצריך לחזק את התושבים ולהכפיל את מספרם יהיה בכך תגובה הולמת".

שוסטר התייחס לתגובה הישראלית לאיומי הטרור ואמר כי "כסגן אלוף במילואים וכמי שעוסק בביטחון השוטף של האזור אני סבור שלא נוכל לסבול איומים ונצטרך להגיב כמו שצריך, יחד עם ידידינו שמעבר לים". עם זאת העריך שוסטר שהמצב הביטחוני לא יחמיר, אך הוסיף ואמר שאם אכן יחמיר הרי שיש להגיב בהרבה פחות סבלנות לפיגועים, "מבחינתי יש להגיב בחומרה כלפי כל פשע טרור ללא כל סלחנות".

את החלטת ההתנתקות רואה שוסטר כהחלטה רציונאלית וגם אם מדובר בסיכון, "על מדינת ישראל להתכנס לגבולות מוסכמים". יצוין כי באשר ליהודה ושומרון אומר שוסטר כי הוא רואה באזור זה כאזור שמחוץ לגבולות המדינה תוך מחויבות לתושבים המתגוררים בו.

שוסטר מתייחס להיערכות הבטחונית במועצה שבראשותו ואומר כי עד כה לא הוחל בפעילות ממשית למיגון מחשש לאיומי הטרור בשל מצוקת תקציב. "לא ניתן להיערך בכל המקומות. נחכה ונראה היכן וכיצד תהיה ההתחממות הביטחונית ועל פי זה ניערך".
(ש)
