

84% מאזרחי ישראל נוהגים לתרום לעמותות ולארגונים חברתיים, כך עולה מסקר מיוד שנערך עבור "מתן - הדרך שלך לתת" ע"י חברת "גיאוקרטוגרפיה".

עוד עולה מהסקר, כי נשים נוהגות לתרום במידת מה יותר מגברים.

לדברי אהובה ינאי מנכ"ל ארגון "מתן - הדרך שלך לתת", נתונים אלה המעידים כי למרות המיתון המתמשך במשק, עדיין האמרה הידועה "כל ישראל ערבים זה לזה" תקפה , וכי עם ישראל מגלה נכונות רבה לתרום ולסייע לאוכלוסיות במצוקות שונות.

ארגון "מתן - הדרך שלך לתת", ערך סקר באמצעות חברת גיאוקרטוגרפיה אשר בדק: האם אזרחי ישראל נוהגים לתרום לעמותות וארגונים חברתיים .

הנתון המרכזי העולה מהסקר הוא כי 84.2% מאזרחי ישראל נוהגים לתרום לעמותות וארגונים חברתיים לפחות פעם בשנה.

15.8% השיבו כי אינם נוהגים לתרום כלל.
עוד עולה מהסקר כי, 85.8% מהנשים נוהגות לתרום לעומת 82.6% מהגברים אשר נוהגים לתרום, וכי בגילים 34-18 יותר אנשים נוהגים לתרום מאשר בגילאים מתקדמים יותר(86.8% בגיל 34-18; 82.9% בגיל 54-35; 82.4% בגיל 55 ויותר).

נתוני הסקר מראים כי, שיעור התורמים בקרב אלה המשתכרים 7,000 ש"ח לחודש מסתכם ב- 81.4%, השיעור בקרב אלה המשתכרים עד 10,000 שח בחודש עולה ל- 85.3% , אך בקרב המשתכרים מעל 10,000 ש"ח, שיעור התורמים יורד ל- 84.4%.

כמעט שלא נמצאו בסקר הבדלים בין התורמים מבחינת השכלתם, אך נמצא הבדל מסוים מבחינת מוצא התורמים.

מסתבר כי אחוז גבוה יותר מקרב תושבי ישראל ממוצא מזרחי (89.7%) נוהגים לתרום בהשוואה לבני מוצא מערבי (85.7%) ויותר מילדי הארץ (86.0%) בהשוואה לעולים חדשים (73.6%).

הבדלים ניכרו גם בין דתיים ובין חילוניים כשבקרב מסורתיים ודתיים תרמו 90.3% לעומת 77.6% מקרב החילוניים.

עוד עולה מהסקר כי, שיעור התורמים הגבוה ביותר בחלוקה על פי אזורי הארץ, נמצא במרכזה: 85.8% תורמים הם מתל-אביב והסביבה. זאת בהשוואה ל-81.8% באזור השרון; 83.6% באזור ירושלים והדרום, ו-83.4% תורמים בחיפה והצפון.

בהמשך נבדק אופן התרומה.

מסתבר כי השיעור הרב ביותר של התורמים (78.4%) עשו זאת במסגרת יום התרמה ארצי (התרמה מדלת לדלת).

מעניין לציין כי 12.6% מהמשיבים ציינו כי יש להם הוראת קבע בנקאית ייעודית לצורך תרומות - זאת למרות שלא נשאלו שאלה מפורטת על כך.

מממצאי הסקר עולה עוד, כי "במקום השני" מבחינת תרומות נמצא "בתגובה לפנייה טלפונית".
על כל 5 פניות יזומות - היענות אחת לתרומה.

תגובה נאה (20%) יש גם ל"דיוור ישיר", כלומר, כמענה לפנייה באמצעות מכתב בקשה הנשלח בדואר. גם התרמות במסגרת מקום העבודה הולכות ותופסות נתח חשוב בסך כל התרומות ומסתבר כי 15.6% מהנשאלים אמרו כי הם נוהגים לתרום במסגרת מקום העבודה.

הסקר נערך בקרב 530 משיבים, נשים וגברים בגילים 18 ומעלה, המהווים מדגם מייצג של האוכלוסייה הבוגרת במדינת ישראל.

"מתן - הדרך שלך לתת" הוא ארגון ללא כוונת רווח הפועל לעידוד המעורבות החברתית והנתינה בתרומה, בהתנדבות ובכישורים מקצועיים.
