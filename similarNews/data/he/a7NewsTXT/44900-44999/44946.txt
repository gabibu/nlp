

הממשלה אישרה בישיבתה את הצעת שר הפנים אלי ישי להעלות ארצה כ20,000 מבני הפלאשמורה שעדיין נותרו באתיופיה.

הממשלה אישרה בישיבתה את הצעת שר הפנים אלי ישי להעלות ארצה כ20,000 מבני הפלאשמורה שעדיין נותרו באתיופיה.

שר הפנים פעל לעליית הממתינים באתיופיה לאחר שהרב עובדיה יוסף פסק כי הם יהודים.

ישי ניסה לקבל את אישור הממשלה להעלאת היהודים מאתיופיה בהליך מזורז בתקופת מערכת הבחירות אך באותו עיתוי זכה לביקורתם של היועץ המשפטי לממשלה אליקים רובינשטיין וגם של שר השיכון נתן שרנסקי וסגן שר הקליטה יולי אדלשטיין. הם טענו כי מדובר בתרגיל בחירות.

הדיון נדחה אך ישי הודיע כי יביא את הנושא לדיון עוד בתקופת הממשלה הנוכחית וזאת משום שמדובר לדבריו בסוגיה דחופה. לדבריו ליהודי אתיופיה הממתינים בערים אדיס אבבה וגונדר נשקפת סכנה בשל התנאים הקשים.

יהודי אתיופיה הוכרו על ידי הרב עובדיה יוסף כיהודים והם זכאים לעלות מכוח חוק השבות. הקהילה היהודית באתיופיה שומרת על אורח חיים יהודי, ועל מתן חינוך יהודי לבניה, ואנשיה פוקדים שם את בתי הכנסת.

ב 12 בינואר ערכו כ-2,000 מעולי אתיופיה הפגנה מול משרד ראש הממשלה בירושלים ובה קראו להגביר את עליית יהודי אתיופיה לישראל.

שר הפנים אלי ישי שיצא אל המפגינים ואמר: "כל יום נוסף שעובר והם שם, הוא בשבילם בגדר סכנת חיים. כבר לפני למעלה מחצי שנה התחלנו לקדם את הרעיון להעלותם ארצה. שלחתי את סגני לאדיס אבבה, והוכן דו"ח הקורא להעלותם בדחיפות. אני מקווה שכבר בחודשים הקרובים יועלו כל יהודי אתיופיה ארצה".

על פי עדויות ראשי הקהילה בישראל, מצבם של היהודים באתיופיה הולך ומחמיר. חלקם סובלים מרעב כבד ועומדים ממש בפני סכנת חיים. לרובם בני משפחה בישראל, אשר עלו ב"מבצע משה" וב"מבצע שלמה" והם ממשיכים לעלות מידי חודש לישראל.

עולי אתיופיה מחו על כך כי למרות הבטחותיו של ראש הממשלה שרון וועדת העלייה והקליטה של הכנסת להגביר את קצב העלייה, הרי שבפועל הואט קצב העלייה לכ 200 עולים בלבד בחודש

כאמור, הבוקר אישרה הממשלה את הצעת השר ישי והוחלט למנות וועדת שרים מיוחדת בראשותו ממשרדי הקליטה,האוצר השיכון והחינוך בתיאום ובהשתתפות הסוכנות היהודית.

