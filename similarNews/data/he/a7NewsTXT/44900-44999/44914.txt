

מתאם הפעולות ביש"ע האלוף עמוס גלעד התייחס לפיצוץ המטען בשבת בבוקר ליד טנק של צה"ל בצפון רצועת עזה, ואמר כי לרשות יש שליטה בטרור. "הרשות הבינה ששיגור טילי ה'קסאם' יסב לה נזק ולא יצמיח לה תועלת ופתאום הם פועלים", אמר.


מתאם הפעולות ביש"ע האלוף עמוס גלעד, התייחס בתכנית 'פגוש את העיתונות' בערוץ 2 לפיצוץ המטען בשבת בבוקר ליד טנק של צה"ל בצפון רצועת עזה. בפיצוץ נהרגו 4 חיילי צה"ל. האלוף ציין כי חרף טענת הרשות כי אין ביכולתה למנוע פיגועים, היא פעלה לריסון שיגור טילי ה"קסאם" לעבר ישראל ע"י החמאס.

"הרשות הבינה ששיגור טילי ה'קסאם' יסב לה נזק ולא יצמיח לה תועלת ופתאום הם פועלים".

האלוף הביע צער ותנחומים למשפחות ההרוגים ואמר כי הטרור לא יכריע את ישראל.

גלעד התייחס גם למלחמתה של ארה"ב עם עירק ולהשלכותיה על מדינת ישראל. לדבריו ייתכן שבשל יכולותיה הפחותות של עירק היא כלל לא תתקוף את ישראל.

הוא תיאר את המצב בעירק ואמר כי "יכולתו של סדאם חוסיין פחתה, המורל נמוך, הצבא קטן, יכולת הטילים קטנה, יכולותיו הכימיות פחתו וכעת אין בידיו נשק גרעיני", אמר האלוף והדגיש, "נראה לי שבשנת 2003 הוא יסולק. אם ארה"ב החליטה לתקוף אותו, אני חושב שהתועלת לעולם החופשי תהיה עצומה".

הוא ציין כי פיקוד העורף ומערך המודיעין ערוכים ופועלים בתיאום עם ארה"ב. "צריך להיות ערוכים לאירועים בודדים כמו טיל, מטוס בודד או פיגוע חריף - ואנו ערוכים לכך ומביאים בחשבון את כל האפשרויות".

עוד אמר האלוף גלעד כי לדעתו אין חוליות רדומות בשטחים עם נשק כימי או ביולוגי הממתינות ל'פקודה'.

ערפאת להערכת גלעד אינו מתכוון להעביר את סמכויותיו ל"ראש ממשלה" אך יחד עם זאת העובדה שהוא מצהיר כי ימנה ראש ממשלה לאחר לחצי הקוורטט, היא חשובה משום "שהוא מבין כי נקעה נפשו של העולם ממנו. אפילו אירופה מבינה כיום כי הוא תומך בטרור. אני חושב שדרך הטרור בה נקט תגרום לסילוקו", סיכם האלוף גלעד.
