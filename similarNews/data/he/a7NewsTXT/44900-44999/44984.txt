

ישראל הציעה להודו להשקיע 100 מיליון דולר בפיתוח טיל החץ בתמורה לרכישת המערכת, כך דווח במהדורת יום ראשון של העיתון "אינדיאה אקספרס".

בעיתון נאמר, כי ההצעה הועברה להודו בידיעת ארה"ב, וצויין, כי הודו גילתה עניין רב במערכת טיל החץ העשויה לתת מענה הולם לאיום הטילים הגרעיניים לטווח קצר ובינוני משכנותיה.

זאת, בעקבות הפרסומים על שיתוף פעולה בתחום טכנולוגיית הגרעין בין פקיסטאן, יריבתה של הודו, ובין צפון קוריאה.

מערכת טיל החץ 2 מסוגלת לאתר, באמצעות מערכת המכ"ם "אורן ירוק", 14 טילים בטווח של עד 300 ק"מ המשוגרים בו-זמנית לעבר מספר מטרות בגובה של 58 ק"מ, והנעים פי 9 ממהירות הקול, דווח.

מקורות ביטחוניים מסרו לעיתון, כי לאחר שישראל ביצעה בשבוע שעבר ניסוי מוצלח של הטיל, פנתה להודו בהצעה להיות מעורבת בפיתוח המערכת, וזאת לדברי אותם המקורות, לאחר שטורקיה ענתה בחיוב להצעה דומה של ישראל וכבר השקיעה בפרוייקט 100 מיליון דולר.

לדברי המקורות הביטחוניים ההודיים, אין די בהסכמתה של הודו להשקיע בפיתוח, משום שנדרשת הסכמתה של וושינגטון. "ואולם, בארה"ב ישנו לובי חזק המתנגד להפצת נשק ולכן נראה כי ארה"ב לא תהיה מעוניינת במעורבותה של הודו בפרוייקט", העריכו המקורות.

"לעומת זאת, בכירים בפנטגון מחזיקים עמדה שונה, משום שהם יודעים היטב שהודו מכבדת את האמנה לאי הפצת הנשק מחד גיסא, וכי ניו דלהי זקוקה לתגבור מערך האבטחה שלה מפני מתקפת טילים מאידך גיסא. ולכן הפנטגון נוטה לתמוך במעורבותה של הודו בפרוייקט החץ", העריכו עוד המקורות ההודים.
