

בעקבות שתי המהלומות שספגו ארה"ב ובריטניה בסוף השבוע, בדמות דוח בליקס-אל בראדעי ו-10 מיליון המפגינים ברחבי העולם, החליטו וושינגטון ולונדון לשוב ולרכז את מאמציהן בחזית הדיפלומטית.

בעקבות שתי המהלומות שספגו ארה"ב ובריטניה בסוף השבוע, בדמות דוח בליקס-אל בראדעי ו-10 מיליון המפגינים ברחבי העולם, החליטו וושינגטון ולונדון לשוב ולרכז את מאמציהן בחזית הדיפלומטית, וכבר בשבת בלילה החלו לגבש את נוסח ההחלטה השנייה שתובא בפני מועצת הבטחון של האו"ם המתירה שימוש בכוח נגד עיראק.

מקורות באו"ם, שביקשו להישאר בעילום-שם, אמרו בשבת בלילה כי הנוסח החדש המתגבש פחות נוקשה ואינו דן מפורשות בהטלת סנקציות צבאיות באופן אוטומטי.

לפני ישיבת מועצת הבטחון ביום שישי, במהלכה הגישו בליקס ואל בראדעי דוח שלא שירת את מטרות ארה"ב ובריטניה, גיבשו השתיים הצעת החלטה בנוסח נוקשה שנועד להעניק להן אור ירוק לפעילות צבאית בעיראק.

מקורות דיפלומטיים בריטיים אמרו, כי הנוסח אמור היה להיות קצר ומנוסח בפשטות, ולפיו עיראק הפרה את החלטות האו"ם ולפיכך סדאם חוסיין חשף עצמו להשלכות חמורות.

ואולם, הדו"ח המתון מאוד שהוגש ביום שישי במועצת הבטחון, עמדותיהן של צרפת, רוסיה וסין שנותרו בעינן, וההפגנות שנערכו בכל רחבי העולם בשבת ובהן נטלו חלק יותר מ-10 מיליון בני-אדם, טרפו את הקלפים.

דיפלומטים אמריקנים ובריטים נאלצו להודות בשבת בלילה כי עליהם לשקול מחדש את דרך פעולתם ולרכך את הטון ואת נוסח ההצעה שבכוונתם להגיש למועצת הבטחון.



חרף הקור העז אלפי מפגינים החלו להתגודד בשדרה הראשונה במנהטן מול מושב האו"ם בניו יורק, לקראת הפגנת המחאה כנגד המלחמה בעיראק.

המארגנים אמרו כי הם מצפים להשתתפות של לפחות 100,000 מפגינים, ובהם ידוענים רבים כהארי בלפונטה, סוזן סרנדון, דני גלובר והזמר פיט סיגר. זאת, למרות שראש העיר לא נתן את אישורו לקיום ההפגנה בשדרה הראשונה.

כלי התקשורת בארה"ב מדווחים כי הפגנות נוספות צפויות להיערך ב-150 ערים ברחבי ארה"ב, ובכלל זה בשיקגו, פילדלפיה, מיאמי, סיאטל, דטרויט, סאן פרנסיסקו ועוד.

לפני תחילת ההפגנה בניו יורק השתתפו מאות בני אדם במיסה שניהל חתן פרס נובל לשלום הארכיבישוף הדרום-אפריקני דזמונד טוטו בכנסייה לא הרחק מבניין האו"ם.

"שלום! שלום! שלום! על ארה"ב להקשיב לשאר העולם, והעולם אומר: תנו לפקחים זמן", אמר טוטו למשתתפי הטקס, ובהם ראשי הקהילות הנוצרית, היהודית, המוסלמית והבודהיסטית.
