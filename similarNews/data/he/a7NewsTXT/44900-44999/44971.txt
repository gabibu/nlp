

הענות נמוכה לרענון ערכות מגן בקרב האוכלוסייה החרדית בצפון.

"האוכלוסייה החרדית בצפון מגלה הענות נמוכה מאוד בכל הקשור להערכות ולרענון ערכות המגן", מסר מפקד עורף צפון, אלוף משנה חובב צברי, במהלך ביקור בצפת.

בפיקוד העורף שוקלים להגביר את ההדרכה ואף לפתוח תחנות רענון מיוחדות בשכונות החרדיות בצפת ובישובים נוספים בצפון. זאת, כדי להביא לכך שגם האוכלוסייה החרדית תצטייד בכל הדרוש לקראת המלחמה אם תפרוץ.

החלטה זו התקבלה בעקבות בדיקה שנערכה בפיקוד העורף במהלכה התברר כי האוכלוסייה החרדית
בצפון מגלה הענות נמוכה מאוד בכל הקשור להערכות לקראת המלחמה ורענון ערכות המגן.

עם זאת בפיקוד העורף הדגישו כי 80% מקרב תושבי הצפון ערוכים למלחמה ונענו לקריאת פיקוד העורף לרענון ערכות המגן שלהם.

בתוך כך החליטה עיריית צפת לאכוף את חוק פינוי מקלטים במבנים משותפים עליהם השתלטו דיירים.

השבוע תתחיל מחלקת הביטחון בעיריית צפת בבדיקה יסודית ומקיפה של מצב המקלטים בבתים המשותפים ואם יתברר שתושבים השתלטו עליהם הם יפונו מיידית.

דיירים שיסרבו- יועמדו לדין.

המבצע נערך בסיוע פקחי עיריית צפת ושוטרים שיעברו מבניין אחד למשנהו ויבדקו הערכות ראויה של המקלטים בבתים המשותפים.
