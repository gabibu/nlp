

ראש עיריית רומא ביטל פגישה עם עזיז שסירב לענות לשאלת כתב ישראלי.

ראש עיריית רומא ולטר ולטרוני, פגע ביום ראשון "בכבודו" של סגן ראש ממשלת עיראק טארק עזיז, וביטל את הפגישה שתוכננה עמו, לאחר שעזיז סירב לענות לשאלה של כתב ישראלי במסיבת העיתונאים ביום שישי.

ולטרוני, שהיה אמור להיפגש עם עזיז ביום ראשון בבוקר לפני יציאתו של האחרון לבגדאד, הודיע על הביטול במכתב רישמי ונוקשה.

"אני כותב כדי להודיעך שעלי לבטל את פגישתנו. הסיבה לביטול היא סירובך לענות לשאלה שהציג בפניך כתב ישראלי, במסיבת העיתונאים של תא הכתבים הזרים שהתקיימה ביום שישי.

"רומא, אדוני סגן ראש הממשלה, היתה מאז ומעולם עיר שכיבדה דו שיח וחילופי דעות תרבותיים, מבלי להזכיר כמובן את חופש הדיבור והנגישות למידע.

"איני יכול להסכים לכך שדמות ציבורית כמוך, נציגה של מדינה אחרת, יוכל להטיל וטו ולהפלות מישהו, למנוע ממנו את הזכות להביע את דעותיו, ולא משנה מהי עמדתו, או מה הוא מייצג", כתב ראש העירייה.

עזיז (הנוצרי) הגיע לאיטליה ביום חמישי שעבר, ניפגש עם האפיפיור יוחנן פאולוס השני, עלה לקברו של פרנסיס הקדוש באסיסי והתפלל שם למען השלום.

מסיבת העיתונאים המוזכרת במכתבו של ראש העירייה התקיימה ביום שישי לאחר פגישתו של עזיז עם האפיפיור.

במשך יותר מחצי שעה ענה עזיז על שאלותיהם של כתריסר כתבים, אולם כאשר כתב היומון "מעריב" שאל "האם במקרה של מלחמה מתכוננת עיראק לתקוף את ישראל", ענה עזיז כי "כאשר באתי למסיבת העיתונאים לא חשבתי שיהיה עלי לענות על שאלותיהם של אנשי התקשורת הישראלית, צר לי".

התשובה גררה קריאות בוז מצד הכתבים, שחלק מהם יצא את האולם.

לאחר מכן שאל את אותה שאלה כתב אחר, ועזיז ענה כי, "אין לנו אמצעים לתקוף שום מטרה מחוץ לשטחי עיראק".

בסיום מכתבו ציין ולטרוני כי "אם עיראק ונציגיה אינם יכולים לקבל את עקרונות החירות והדמוקרטיה, הרי שלא יכולה להיות תקווה לארצך, ולא תהיה תקווה לפתרון של שלום למשבר המזרח התיכון או לחזון השלום בעולם צודק יותר".
