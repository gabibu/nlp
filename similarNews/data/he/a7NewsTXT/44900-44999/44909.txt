

מעצרם של שני גברים בגרמניה עשוי לשפוך אור על יכולותיה של עירק. השניים נעצרו בחשד כי ניסו לספק לעירק רכיבים מיוחדים למערכות טילים, מסרו מקורות בכירים בשבת.

התביעה בבילפילד אישרה את הדיווחים ולפיהם איש עסקים גרמני ממוצא עיראקי וחשוד נוסף, בעליה של חברת ייבוא-ייצוא, נעצרו ונחקרו בחשד שניסו לספק לעיראק רכיבים אלקטרוניים באמצעות מדינה שלישית.

התובע הכללי של העיר בילפילד, אקהרד בא'דה, אמר לתחנת הטלוויזיה ARD, כי על-פי החשד הרכיבים יועדו למערכות טילים. "איננו יודעים לאיזה סוג של טילים יועדו הרכיבים, אך המילים 'טילי סטינגר' אוזכרו", אמר התובע.

התקשורת הגרמנית דיווחה כי ב-30 בינואר פשטו החוקרים על משרדי החברה בעיר שטיינפורט, המייצאת ומייבאת טכנולוגיה צבאית. במהלך הפשיטה נתפס בין היתר שרטוט של מערכת היגוי לטילים.

בתוך כך דיווח העיתון "דר שפיגל" ידיעה אשר תפורסם בהרחבה בגיליון יום שני, ובה נאמר כי בעליה של חברת הייבוא-ייצוא שב מנסיעת עסקים לבגדאד בחודש דצמבר עם 4 רכיבים למערכות היגוי וייצוב של טילים, אותם ביקשו העיראקים להעתיק ולייצר.

החשוד פנה לחברה בגרמניה אותה ביקש לעניין בייצור הרכיבים והחברה מיהרה לדווח על כך לשלטונות, נאמר ב"דר שפיגל".
