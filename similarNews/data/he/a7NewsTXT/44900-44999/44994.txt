

בצפת החליטו רבנים להקים גמ"ח מצרכים לחדר האטום.

הגמ"ח (גמילות חסדים) נועד לסייע למשפחות נזקקות שאינן יכולות לרכוש מצרכי חירום לחדר האטום, לקראת המלחמה הצפויה עם עיראק.

ביום ראשון התכנסו רבני קהילות חרדיות בצפת, בראשותו של רב העיר הרב שמואל אליהו, לדיון בהיערכות הציבור החרדי למצב החירום.

בדיון, שהוא יוזמה של יו"ר המועצה הדתית בצפת שלמה חדד, השתתפו גם נציגי מחלקת הרווחה בעירייה, שדנו במצוקות כלכליות של משפחות ברוכות ילדים, שאינן מסוגלות להצטייד במצרכים חיוניים כמים, סוללות ושימורים לחדר האטום.

מדובר במשפחות שלהן 6-15 ילדים, שמתקשות להתקיים בחיי היום יום, על אחת כמה וכמה נוכח
הקריאה של פיקוד העורף להצטייד במצרכים לשעת חירום.

בישיבה החליטו הרבנים מקהילות חב"ד, צאנ"ז, מאור חיים ואחרים, בעצת רבה של צפת הרב שמואל אליהו, להקים עמותה לגמילות חסדים שתיפנה כבר בימים הקרובים לחברות ומפעלים, לסייע ברכישת כמויות גדולות של מים, שימורים, סוללות ומצרכים נוספים, שיחולקו למשפחות הנזקקות ויסייעו בידם
לשהייה ממושכת בחדר האטום.

בעקבות דבריו של מפקד עורף צפון אלוף משנה חובב צברי, כי האוכלוסייה החרדית בצפון מגלה היענות נמוכה מאוד בכל הקשור להיערכות ולרענון ערכות מגן, קרא הרב אליהו לתושבים החרדים בצפת וביישובי הסביבה, לרענן את ערכות המגן שלהם ולהיערך לשעת חירום.
זאת, בצד אמירת תהילים ותפילות מיוחדות להסרת הסכנה.
