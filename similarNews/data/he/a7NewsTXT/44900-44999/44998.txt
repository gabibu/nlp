

קרע בין המפד"ל ויהדות התורה על רקע המו"מ לפיד-איתם.

"ילד פוליטי שלא יודע למה נבחר ולמי הוא שייך", כך כינה ביום א' ח"כ אברהם רביץ מיהדות התורה את אפי איתם, יו"ר המפד"ל.

בסיום הפגישה בין נציגי יהדות התורה והליכוד בכפר המכבייה, במסגרת המו"מ הקואליציוני, הוסיף ח"כ אברהם רביץ והאשים את מפלגת שינוי כי היא מנהלת מלחמת דת וכי הכריזה מלחמה על הדתיים.

על רקע השיחות בין יו"ר שינוי טומי לפיד ויו"ר המפד"ל איתם אמר רביץ, כי איננו מבין את אפי איתם הנושא ונותן עם שינוי.

ראשי צוות הליכוד שבו והדגישו בפני ראשי צוות יהדות התורה, כי ראשות ועדת הכספים של הכנסת תישאר בידי הליכוד.

ליהדות התורה הובהר, כי אם תרצה להצטרף לממשלה היא תצטרך להסתפק בסגן שר, שיכהן כשר לכל דבר במשרד כלכלי, ובסגן שר במשרד נוסף.

ביהדות התורה מסכימים על פי ההערכות לפירוק משרד הדתות, אם כי מבקשים להיות שותפים בתהליך הפירוק, כדי שלא יפגעו שירותי הדת בישראל.

צוותי המו"מ של ליכוד ושינוי, שנפגשו ביום א' בבוקר, ישובו ויפגשו ככל הנראה בערב להמשך המו"מ הקואליציוני.

במקביל, ייפגש אולמרט בביתו בירושלים עם טומי לפיד ואפי איתם, כדי להשיג הסכמה בין המפד"ל לבין שינוי בנושאי דת ומדינה.

בשל המו"מ בין שינוי לבין המפד"ל לא עוסקים בנושאי דת ומדינה במו"מ בין הליכוד ושינוי.

הסכמה בנושאי דת ומדינה בין שינוי והמפד"ל, תסלול את הדרך להצטרפות שתי מפלגות אלה לקואליציה החדשה של אריאל שרון.

זו הסיבה שביהדות התורה שורר זעם על מנהיג המפד"ל איתם.
