

הכנסת ה-16 יוצאת לדרך.

במעמד נשיא המדינה משה קצב וכאלף מוזמנים ייפתח ביום ב' אחה"צ מושב הכנסת ה-16.

עד למינוי יו"ר קבוע, ינהל את הישיבה ותיק חברי הכנסת שמעון פרס, שישביע אמונים את חברי הכנסת בזה אחר זה.

הטקס יתנהל על פי פרוטוקול קבוע.

הנשיא קצב יגיע לכנסת בליווי 5 פרשי משטרה ו-3 אופנועי משטרת ישראל.

בהגיעו לבנין הכנסת יסקור הנשיא משמר כבוד של משמר הכנסת. בהיכנסו לאולם המליאה תשמיע חוליית מחצצרים מתזמורת צה"ל שלוש תרועות כבוד.

במהלך הטקס יישאו נאומים הנשיא קצב ופרס, והזמר דוד דאור ילווה את האירוע בשירים "לתת" ו"לו יהי".

בין 120 חברי הכנסת ישנם 36 חדשים, שזו להם הפעם הראשונה שהם נשבעים אמונים.

לטקס היה ביקוש עצום לכרטיסים, ולפיכך הוחלט בכנסת לחלק את ההזמנות לפי המפתח הבא:

חבר כנסת חדש הורשה להזמין את בן או בת זוגו וכן שלושה קרובי משפחה, ואילו חבר כנסת ותיק נאלץ להסתפק בבן או בת זוגו וקרוב משפחה אחד.
בני הזוג יישבו בשורות האחוריות של אולם המליאה, ואילו שאר קרובי המשפחה והמוזמנים ימלאו את היציעים.
