

בתגובה לפיצוץ הטנק בגוש קטיף אמר שר הבטחון שאול מופז בישיבת הממשלה כי ארגון החמאס לא ינקה מאחריותו לפיגוע בו נהרגו 4 חיילי צה"ל.

שר הבטחון אמר כי צה"ל יגיב לפיגוע הקשה על ידי כך שיכנס לרצועת עזה ויפגע בצורה קשה בתשתיות ארגון החמאס במקום.

מופז אמר עוד כי נמשכים מאמצי ארגוני הטרור להוציא לפועל פיגועים וישנן התרעות קשות.

לדבריו, בשל כמות ההתרעות החריגה שהתקבלה בשבוע שעבר, התברר לגורמי הביטחון, כי יש לארגוני החבלה מוטיווציה מיוחדת להוציא לפועל פיגועים דווקא בחג הקורבן, ולכן הוחלט, בלית בריריה, על הטלת סגר מלא במהלך החג.

שר הביטחון העריך, כי לקראת המערכה בעירק, נקלע ערפאת ללחץ כבד מצד נציגי הקוורטט לנקוט ברפורמות ולמנות ראש ממשלה. נוכח הלחץ הזה והחשש מהתפתחויות שליליות, כתוצאה ממתקפה בעיראק, הודיע ערפאת על נכונותו למנות ראש ממשלה. לדברי מופז, צעד זה משתלב בצעדים נוספים שערפאת נקט בהם לאחרונה במגמה לשפר את מצבו כלפי חוץ ולהפחית סיכונים, ערב המערכה בעיראק.

יחד עם זאת, אמר שר הביטחון, גם אם אכן הוא יעמוד בהודעתו, נראה שערפאת ישאף למנות לתפקיד דמות שתהיה נאמנה לו ותשאב סמכויותיה ממנו.

בסקירתו ציין שר הביטחון שבישראל מזהים ביטויים נוספים של חשבון נפש, פנים פלשתיני באשר ליעילות הטרור נגד ישראל ובמרכזם המאמץ הנמשך של מנגנוני הביטחון של הרש"פ ברצועת עזה לסיכול ירי של טילי קאסם ומרגמות, כל זאת בחסות מסע ציבורי הסברתי חסר תקדים.

מנגד מסר שר הביטחון, כי יש בין ערביי הרש"פ הפגנות תמיכה והזדהות עם עיראק שממשיכה לתמוך כספית ברש"פ ובארגוני הטרור.

מופז אמר עוד כי למרות דו"ח פקחי האום והקרע המדיני בתוך נאט"ו, בפרט בין ארה"ב לבין צרפת וגרמניה, האמריקנים נחושים במשימתם וממשיכים בבניין הכוח שלהם במפרץ הפרסי. להערכתו, המערכה תפרוץ בסוף פברואר או תחילת מארס.

הרמטכ"ל דיווח לשרים כי על פי הודעת הפנטגון, מטוסים אמריקנים תקפו לראשונה בסוף השבוע סוללות טילים ליד העיר בצרה, שבדרום עיראק וזאת משום שהמערכת קודמה על ידי עיראק לטווח פגיעה בכוחות הקואליציה בכוויית.

עוד מסר שר הביטחון, כי פקחי האום הגיעו למסקנה חד משמעית כי הטיל העיראקי "אל צמוד 2" מגיע לטווח של 180 ק"מ מעל מה שמותר לעיראק להחזיק.

עוד מסר שר הביטחון כי ישראל ממשיכה כמתוכנן, תוך קיום הערכת מצב מתמדת, וקידום מוכנותה לאפשרות של מתקפה אמריקנית בעיראק. הוא הדגיש שכל הצעדים שפורסמו בתקשרות בדגש על צעדי מוכנות בעורף ובאויר וכן בצהל, הינם חלק מסרגל המוכנות פרי תכנון והערכת מצב.

שר הביטחון אמר, כי חשוב שהציבור יקבל מידע אמין ושניתן יהיה להזים שמועות מופרכות וזאת כדי שלא ליצור פאניקה.

שר הביטחון ציין, כי מערכת הביטחון ערוכה היטב לקדם אפשרות של פגיעה בישראל על ידי מטוס עויין ולשם כך חיל האויר העלה את כוננותו למול אפשרות זו.

מופז אמר, כי ההמלצה לאוכלוסיה היא לפעול על פי הנחיות פיקוד העורף כפי שפורטו בחוברת, שהופצה בכל בית אב בישראל. "אנו מעריכים שהמערכה האמריקנית בעירק תהיה אינטנסיבית, מאסיבית וקצרה בסדר גודל של מספר שבועות במהלכה יצליחו האמריקנים לנטרל תוך זמן קצר יחסית את היכולות העירקיות המאיימות על ישראל".

שר הביטחון אמר עוד כי לישראל אין מידע על עיתוי המתקפה, אך הערכה היא שהיא תפרוץ בסוף חודש פברואר או בתחילת חודש מרס. "אם תשתנה הערכה זו, ניתן לאוכלוסיה הנחיות בהתאם", הבטיח שר הביטחון.
