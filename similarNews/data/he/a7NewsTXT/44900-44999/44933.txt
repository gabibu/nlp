

המשק הישראלי גולש לקראת מיתון ואינפלציה מסוכנים ביותר, כאשר במקביל להחרפת המיתון ועלייה בשיעור המובטלים נהיה עדים לעלייה חדה באינפלציה- כך עולה מתחזית כלכלית של המחלקה הכלכלית של לשכת ארגוני העצמאים , בראשותו של ד'ר רובי נתנזון.

"אם המשק לא היה נתון היום במיתון עמוק, הייתה האינפלציה גבוהה יותר, בגלל העלייה בשערי החליפין בשל המלחמה הצפוייה שתגרור עלייה חדה במחירי הנפט והחשמל . אולם, המיתון המקומי העמוק, ממתן את האינפלציה בשוק המקומי" נאמר בסקירה הכלכלית של לה"ב.

לדברי נשיא לה"ב, זאב וינר כוונת האוצר להעלות מסים ,לא תצליח להביא לשיפור במצב הכלכלי הקשה , מה גם שקיים ספק רב אם הוא יוכל להגדיל עוד יותר את העומס על המגזר העסקי הנתון בקשיים .

" ההחלטה להגדיל את נטל המס היא החלטה מסוכנת ביותר לעתיד המשק והמגזר העסקי כולו. כבר היום נאלצים אגפי המסים להחזיר מיליארדי שקלים לנישומים בגלל תשלומי יתר ששילמו אשתקד . הקופה של העצמאים כבר ריקה והם נושאים על גבם חובות של מיליארדי שקלים לבנקים ולגורמים נוספים מחוץ למערכת הבנקאית . הם לא ישלמו תוספת מס ולא יעמדו בתשלומים הקיימים" הזהיר נשיא לשכת ארגוני העצמאים.

"כל תוספת של מס תביא את בעלי העסקים לפטר עשרות אלפי עובדים נוספים ולסגור את עסקיהם והממשלה תישא באחריות הזו" אמר וינר. "במקום להחמיר את הנטל על העסקים על האוצר לקצץ מייד בשכר של עובדי המגזר הציבורי שחלקו זכה לתוספות ריאליות גבוהות בשנים האחרונות".
