

נתניהו: אין בכוונת ישראל להחזיר בשלב זה השגריר לבלגיה.

שר החוץ בנימין נתניהו אמר בישיבת הממשלה ביום א', כי לפי שעה ישראל אינה מתכוונת להחזיר לבלגיה את השגריר יהודי קינר, וזאת בעקבות פסיקת בית המשפט העליון בבלגיה שהתיר העמדה לדין של קצינים בכירים בצה"ל ושל ראש הממשלה אריאל שרון על פשעי מלחמה.

שר החוץ פירט באוזני השרים את הפעולות שננקטו על ידו ועל ידי משרד החוץ מאז פסק הדין.

הוא אמר, כי בימים הקרובים יכונס צוות שרים בראשותו ובהשתתפות שר המשפטים, שר הפנים ונציגי משרד ראש הממשלה והחוץ כדי להחליט על המשך הצעדים.

הצוות יצטרך להכריע בין שתי אפשרויות:

התמודדות במישור המשפטי עם ההחלטה שנתקבלה בשבוע שעבר או נטישת ההליך המשפטי בבלגיה כחלק מהמחאה הישראלית על ההחלטה.

שר המשפטים מאיר שטרית אמר בהקשר לכך כי מדובר בהחלטה שערורייתית, גם מבחינה משפטית "בכל העולם מעריכים את מערכת המשפט הישראלית והיא בוודאי אינה נופלת מזו הבלגית, אז מה ההתערבות הזאת בכלל?".

שטרית הוסיף, כי מההחלטה עולה ריח רע של אנטישמיות "ואני ממליץ ליהודי בלגיה להביע מחאתם נגדה".

השר שטרית גרס כי ישראל צריכה להמשיך בהליך המשפטי תוך נקיטת צעדי מחאה מדיניים.
הממשלה קיבלה את הצעת השר יצחק לוי מהמפד"ל לפעול לעידוד העלייה מאירופה בכלל ומבלגיה בפרט, בשיתוף פעולה עם הסוכנות היהודית.

על פי החלטת הממשלה, ועדת השרים לענייני תפוצות, עליה וקליטה תבדוק את השלכותיה של הפסיקה הבלגית על הקהילות היהודיות בארצות אירופה ובשיתוף עם הסוכנות היהודית תפעל לעלייתם של יהודים אלה לישראל.
