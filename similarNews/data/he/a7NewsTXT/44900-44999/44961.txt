

אתר איסלאמי באינטרנט משדר הקלטת קול בה קורא כביכול אוסמה בן לאדן למוסלמים להלחם באויב - ארה"ב, ושככל הנראה הוקלטה בשבוע שעבר במהלך חג הקורבן.

אם יתברר כי היא אמיתית, תהיה ההקלטה הוכחה נוספת לכך שבן לאדן יצא בחיים מהמבצע הצבאי של ארה"ב ובעלות בריתה באפגניסטן ב-2001.

"באשר למסע הצלב הציוני נגד אומת האיסלאם, חובתם של המוסלמים להלחם למען השם, ולעודד את המאמינים להלחם בכופרים", צוין בהקלטה.

"הדרך היחידה להנחית מכה ניצחת בסכסוך עם האויב היא באמצעות הכליה והמאבק", נאמר עוד.

באתר האינטרנט לא צוין מתי נעשתה ההקלטה או מועד קבלתה.

העיתון הערבי "אל-חיאת" פירסם ביום ראשון קטעים מההקלטה, שלטענתו ניתן למצוא באתר האיסלאמי "ג'יהד פורום", .www.arabforum.net

"בהקלטה, הזהיר בן לאדן כי מדינות ערביות כמו מצרים וסוריה יהיו המטרות הבאות אחרי עיראק, והגדיר את הנשיא בוש 'טיפש' ו'פרעה של המאה'", ציין העיתון.

"מטרתה של ארה"ב לזרוע פירוד במזרח התיכון אינה קפריזה חולפת", אמר בן לאדן, שקרא למוסלמים שלא לפחד מארה"ב ולהלחם בה.
