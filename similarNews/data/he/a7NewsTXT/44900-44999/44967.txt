

ארה"ב מציעה לטורקיה חבילת סיוע נרחבת, הכוללת מענק בסך 6 מיליארד דולר ומתן ערבויות בסך 20 מיליארד דולר להלוואות מבנקים פרטיים, וזאת כדי להבטיח את תמיכתה של אנקרה במקרה של פעילות צבאית אמריקנית בעיראק, כך אמרו מקורות בוושינגטון בשבת.

נשיא ארה"ב ג'ורג' וו. בוש נועד עם שר החוץ של טורקיה יאסר יאקיס ועם בכירים נוספים בממשל הטורקי בבית הלבן ביום שישי. ואולם, ארה"ב וטורקיה טרם גיבשו את תנאי ההסכם שיאפשר לכוחות האמריקניים לעשות שימוש בבסיסים טורקיים לקראת ההתקפה על עיראק.

לא ברור בשלב זה אם אנקרה תקבל את חבילת הסיוע, שסכומה הוכפל בימים האחרונים.

טורקיה, אשר סבלה מהשלכות כלכליות קשות מאז מלחמת המפרץ ב-1991, לוחצת על וושינגטון כדי לקבל מיליארדי דולרים נוספים.

לכשיושג הסכם, יביאו הנשיא בוש לאישור הקונגרס, במסגרת תקציב החירום לצורכי המלחמה.
