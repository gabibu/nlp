

הנשיא בוש אמר כי סאדם חוסין מהווה סכנה ויש לפרק אותו מנשקו בצורה זו או אחרת. שר ההגנה האמריקני דולנד ראמספלד אמר כי למרות הפילוג באו"ם, ארה"ב תוביל קואליציה גדולה יותר מזו שהיתה במלחמת המפרץ בשנת 91'.


הנשיא בוש אמר כי סאדם חוסין מהווה סכנה ויש לפרק אותו מנשקו בצורה זו או אחרת. בנאום הרדיו השבועי הבהיר בוש כי אזרחי המדינה יכולים להמשיך בשגרת חייהם, והוסיף כי הממשל נוקט צעדים למנוע עוד מתקפת טרור בארה"ב.

מקורות מדיניים בכירים מעריכים כי ארה"ב נחושה בדעתה להמשיך בהכנות למתקפה בעירק וכי המתקפה האמריקנית קרובה, זאת למרות שבדו"ח שהגיש יו"ר צוות הפקחים הנס בליקס למועצת הבטחון של האו"ם הוא טען כי עד כה לא נמצאו סימנים לנשק אסור במדינה.

עוד הם אומרים כי הדיון שנערך במועצת הבטחון של האו"ם בו נשמעו התנגדויותיהן של המדינות ליציאה למלחמה לא שינה שינוי של ממש את המועד שלה. המקורות הוסיפו שנאומו של הנשיא בוש לאחר הדיון במועצת הביטחון מעיד על נחישותו להמשיך בהכנות הצבאיות.

בשבת דווח על גל הפגנות ברחבי העולם כנגד המלחמה.

ביוון פיזרה המשטרה הפגנות אלימות בגז מדמיע לאחר שהמפגינים השליכו אבנים ובקבוקי תבערה. ה CNN ציין כי הפגנה שהיתה אמורה להיות שקטה לוותה בניפוץ חלונות ראווה ובהצתת מכוניות חונות.

מארגני ההפגנה הצפויה בניו יורק ליד בנין האו"ם אמרו כי הם ממתינים להשתתפותם של כ 100 אלף מפגינים.
הפגנות גדולות התקיימו במדינות אירופה כמו גרמניה צרפת ואיטליה וגם במדינות אסיה.

בטוקיו דווח על כ 300 מפגינים שהחתימו על עצומה כנגד המלחמה ליד השגרירות האמריקנית.
בתאילנד הפגינו כ-2,000 בני אדם מרביתם מוסלמים מול שגרירויות ארה"ב ובריטניה.

בלונדון קראו אלפי המפגינים לראש ממשלת בריטניה טוני בלייר ולנשיא ארה"ב בוש לא לצאת למתקפה צבאית בעירק.

בלייר אמר בצהרים בהתייחסו לגל ההפגנות כי "אם חצי מיליון ישתתפו במצעד זה יהיה מספר נמוך ממספר האנשים שסדאם אחראי למותם".

אמש אמר האפיפיור יוחנן פאולוס השני, כי הוא מתנגד נמרצות למלחמה נגד עירק: "מתקפה במפרץ תגרום סבל רב לעם העירקי, הנאנק יותר מ-10 שנים תחת אמברגו בינלאומי" - אמר בתום פגישה שערך בוותיקן עם סגן ראש ממשלת עירק, טארק עזיז.

בדיון במועצת הבטחון של האו"ם אמר שר החוץ הצרפתי כי יש לתת לפקחים עוד זמן משום שאין בטחון כי מלחמה היא הדרך הנכונה לפתור את הבעיה.

בכינוס של מפלגת הלייבור בגלזגו אמר ראש ממשלת בריטניה טוני בלייר כי יהא זה מעשה הומני להפטר מסאדאם חוסיין ולהשאירו שם מהווה מעשה לא הומני. בלייר הוסיף כי מי שעוקב שנים אחרי סאדאם חוסיין, יכול לראות שאין חדש ב"תעלולים" ובמעשי המירמה שלו.

שר ההגנה האמריקני דולנד ראמספלד אמר כי למרות הפילוג באו"ם, ארה"ב תוביל קואליציה גדולה יותר מזו שהיתה במלחמת המפרץ בשנת 91', זאת אם יצאו למלחמה.
שר החוץ האמריקני קולין פאוול אמר כי הממשל ימתין לכל היותר כמה שבועות כדי לראות האם עירק אכן מתפרקת מנישקה.

הערב עורכים ארגוני השמאל הקיצוני בישראל הפגנה נגד המלחמה בעירק. ההפגנה נערכת ברחבת מוזיאון תל אביב ומשתתפים בה כאלף מפגינים. בין הארגונים המפגינים הם גוש שלום, נשים בשחור ומפלגות ערביות.
