

תיאטרון הקאמרי העלה בסוף השבוע הצגה מפרי עטו של העיתונאי מתי גולן. ההצגה "אטום" עוסקת
בתרחיש לפיו חרדים קיצוניים משתלטים על המדינה, רוצחים את ראש הממשלה ואשתו ומוליכים את ישראל לשואה גרעינית, זאת כדי לקרב את ביאת המשיח.

מספר צופים דתיים שצפו בהצגה אמרו כי זוהי הצגה המסיתה כנגד הציבור הדתי. אחת הצופות אמרה "ההצגה הזו יכולה להוביל לפגיעה בחרדים ועלולה גם להביא לרצח". צופה דתי אחר אמר: "עצוב לי שהתיאטרון מלבה את השנאה. אני לא חושב שגם הציבור בעולם מעז לומר עלינו את מה שמתי גולן מציג בגאווה כל-כך גדולה".

המחזאי מתי גולן אמר בתגובה : "אנחנו פה בהצגה הזו מתריעים על דבר שעלול לקרות אם לא נתעשת. יש חרדים שבשבילם פעולה כזאת היא הכרחית". לטענת גולן האמונה היהודית כורכת את בואו של המשיח לחורבן היקום (אפוקליפסה) שהוא לדבריו חלק ממלחמת גוג ומגוג. גולן מוסיף כי כך אמרו רבנים כמו הרב קוק.

גולן אמר כי דבריו אינם מכוונים לאותם צופים שנפגעו "אבל יש גם אחרים והם מסוכנים מאוד וחובה שכולנו נזהר".

הבמאי עודד קוטלר והשחקן הראשי משה בקר רואים בהצגה את השלב הראשון במרד חילוני כללי. השחקן משה בקר הוסיף: "במהלך ההצגה הדמות שלי אומרת שהגיע הזמן שאנחנו, החילונים, נתחיל להתנהג כמו רוב. ואני באמת חושב שאנחנו, חברי המחנה החילוני, אילמים. אנחנו מקבלים כמובן מאליו שהדתיים מקבלים כאן את כל ההחלטות, והגיע הזמן שנתעורר ונשמיע את קולנו".
