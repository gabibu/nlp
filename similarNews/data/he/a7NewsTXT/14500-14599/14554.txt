

ממשלת צרפת מעודדת הקמת ארגון גג של הקהילות המוסלמיות בצרפת, והדבר מעורר דאגה וחשש כבר בקרב הקהילות היהודיות, משום שבצרפת מסתמנת כיום מעורבות רבה של "האחים המוסלמים", וגורמים קיצוניים נוספים, כך אמר נשיא ארגון הגג של יהודי צרפת (קרי"ף), רוז'ה קוקרמן.

קוקרמן, העומד בראש משלחת של 400 מראשי הקהילות היהודיות בצרפת, בא לביקור בארץ, ובמהלכו נועדו חברי המשלחת עם שר החוץ שמעון פרס, עם הרמטכ"ל שאול מופז, עם השר לבטחון פנים עוזי לנדאו, ועם ראש עיריית ירושלים אהוד אולמרט.

קוקרמן אמר כי נודע לו על היוזמה בשיחה שקיים עם שר הפנים של צרפת, דניאל ואיון. "השר אמר כי יעודד את הקמתו של ארגון גג של הקהילות המוסלמיות, ובתחילה תמכנו ברעיון, מפני שסברנו כי גם אנחנו, בדומה לממשלת צרפת, נוכל לנהל קשר ישיר עם גוף רשמי, המייצג 5 מיליון מוסלמים", אמר. לדבריו, ארגון הגג של יהודי צרפת מייצג 700,000 יהודים.

"סברנו כי ארגון שיהיה כתובת אחת, יוכל להקל על התקשורת עם הקהילה המוסלמית, ויאפשר לנו ליישב חילוקי דעות, ולפתור חיכוכים המתעוררים מדי פעם באזורים שבהם מתגוררים יהודים לצד ערבים, ואולם אט אט התברר לנו כי להקמת גוף גדול מעין זה עלולות להיות השלכות רבות", אמר קוקרמן.

קוקרמן הסביר כי "שר הפנים הציע שנציגי ארגון הגג המוסלמי ייבחרו בבחירות יחסיות, בהתאם לגודל המסגדים, אך התברר כי המסגדים הגדולים, וישנם אלפים מהם ברחבי צרפת, נבנו במרבית המקרים במימון סעודי, וכי האימאמים מקבלים משכורות מסעודיה או מארגוני איסלאם קיצוניים".

להקמת ארגון גג מוסלמי עלולות להיות השלכות רבות על הפוליטיקה הפנימית בצרפת, בשל המשקל שיוענק לגוף המייצג 5 מיליון מוסלמים, שהם כעשירית מכלל אוכלוסיית צרפת. אין לשלול אפשרות שבעתיד גוף זה יוכל להשפיע על מדיניות החוץ של צרפת בכלל, ועל המזרח התיכון בפרט.
