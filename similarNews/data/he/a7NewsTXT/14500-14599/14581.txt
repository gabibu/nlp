

במוצאי שבת נהרג חייל צה"ל בהתפוצצות פגז מרגמה שירו ערבים מהרש"פ לעבר כפר דרום בחבל עזה. שני חיילים נוספים נפצעו באורח קל עד בינוני.

הפצצה נפלה סמוך למקום בו שהו באותה שעה בני נוער רבים שהשתתפו בפעילות של תנועת הנוער "בני עקיבא", החוגגת השבת את האירוע השנתי "שבת ארגון".

הפצצה נורתה מכיוון דיר אל בלאח.

כתב עתי"ם מוסר, כי זו הפעם הראשונה שירי פצצות מרגמה גורם למותו של ישראלי.

ברצועת עזה נורו עד היום יותר מ-450 פצצות מרגמה על מוצבי צה"ל ועל היישובים ברצועת עזה, בעיקר בגוש קטיף, אך גם לעבר יישובי צפון הרצועה.

בעקבות הריגתו של הישראלי בכפר דרום הערב, דורש ח"כ צבי הנדל מהאיחוד הלאומי ישראל ביתנו מרה"מ להרוס את מפעלי הפצצות בשטחי הרש"פ. "אסור לנו לסמוך עוד על נסים", אומר הנדל ומוסיף: "פצצות המרגמה מהוות סכנת חיים לכל התושבים והחיילים בישובי חבל קטיף וכן הורסות את כושר ההרתעה של צה"ל".

"לכן", אומר הנדל, "אני דורש מרה"מ ומשר הבטחון להורות לצה"ל להיכנס עוד הלילה לחאן יונס ולדיר אל באלח כדי להרוס את מפעלי הפצצות ולפגוע במשגריהן, וכך לשים קץ להשתוללות הרצחנית אשר עלולה לגבות בימים הקרובים קרבנות נוספים".
