

שני חברי הכנסת ערביים, אחמד טיבי ומוחמד ברקה, נועדו אתמול ברמאללה עם האיש מספר 2 ב"חזית העממית", עבדול רחים מלוח. כזכור החזית העממית שלחה את המתנקשים שרצחו את השר רחבעם זאבי הי"ד והארגון הוכרז בידי ארצות הברית ובריטניה כארגון טרור.

אתר האינטרנט ynet מגלה היום כי בפגישה עם מלוח השתתפו אחמד טיבי ומוחמד ברקה, ונכח בה גם יאסר ערפאת. טיבי טען אחר כך כי מלוח הוא ידידו האישי, ובקיום הפגישה אין משום תמיכה במעשי הארגון.

ח"כ זבולון אורלב קורא ליועץ המשפטי לממשלה לפתוח בחקירה משטרתית נגד טיבי ובארקה באשמת מגע עם סוכן זר וארגון טירור.

לדבריו, התברר כעת כי צדק השר לנדאו כאשר קבע כי ישנם חברי כנסת ערביים שהם סוכנים של ארגוני טרור.

יו"ר הקואליציה זאב בוים אומר כי מדובר במהלך חמור של הזדהות מסוכנת עם ארגוני טרור.

חבר הכנסת צבי הנדל מהאיחוד הלאומי ישראל ביתנו אומר כי "האצבע המאשימה מופנית לעברו של שר החוץ שמעון פרס אשר נפגש ועושה הכל כדי לקיים עוד ועוד פגישות עם ערפאת העומד בראש מנגנון הטרור הפלשתיני, והחזית העממית בתוכו". לדברי ח"כ הנדל, "גם ראש הממשלה לא יכול לחמוק מאחריות מאחר שהוא מאפשר לפרס לקיים את הפגישות עם רב המרצחים".
