

שני אנשים, פלשתיני וישראלי, נפצעו היום בצהריים בפיגוע ירי באזור התעשיה ליד היישוב ניצני עוז, באזור טול כרם. השניים טופלו במקום ופונו לטיפול רפואי בבית חולים.

מאפייני הפיגוע חסרי תקדים. מעדויות ראשונות עולה כי ג'יפ לבן, ככל הנראה בעל לוחית זיהוי צהובה ובו על פי החשד שלושה פלשתינים, פרץ את שער אזור התעשייה, נכנס לאזור ועצר ליד מפעל "גשורי". שלושת יושבי הג'יפ ירדו ממנו והחלו לירות על עובדי המפעל. לאחר מספר שניות עלו לרכבם ונמלטו לכיוון טול כרם. מדובר בג'יפ מהסוג בו משתמשת המשטרה הפלשתינית.

למקום, הנמצא מעט מחוץ לשטח הקו הירוק, הוזעקו כוחות משטרה וצבא וכן אמבולנס ישראלי ואמבולנס פלשתיני, שהעניקו טיפול לפצועים, שנפגעו ככל הנראה מרסיסי קליעים.

יש לציין כי לעבר אזור התעשיה נורתה כבר אש בשנה האחרונה מהשטחים הפלשתיניים, אך זוהי הפעם הראשונה שגורמים עוינים חודרים לשטח המפעלים ומבצעים בו פיגוע ירי.


