

כתבת "קול ישראל" כרמלה מנשה שוב מצטטת "קצין בכיר בצה"ל" עלום שם והפעם כדי להאשים את ישראל במותם של 5 ילדים ערבים אתמול.

כזכור, 5 ילדים ערבים נהרגו אתמול בפיצוץ ממערב לחאן יונס. הפיצוץ אירע באזור שבו יורים מחבלים פצצות מרגמה לעבר יישובים ישראלים בלילות. אתמול בבוקר השמיעו ב"קול ישראל" טענת הרש"פ שהילדים נהרגו כתוצאה מפגז של טנק שירה צה"ל. דובר צה"ל הכחיש טענה זו, ומסר כי לא היה ירי מכל סוג שהוא באזור המדובר.

הבוקר השמיעו ב"קול ישראל" טענה אחרת של הפלשתינים שכוחות מיוחדים של צה"ל הניחו מטען במקום כדי לחסל מחבלים שמסתובבים בשטח.

בטענה זו, תמכה הכתבת כרמלה מנשה. על פי דיווחה של מנשה: "קצין בכיר בצה"ל אומר כי הפיצוץ שבו נהרגו 5 הילדים בחאן יונס הוא תקלה חמורה ומן הראוי שצה"ל יחקור אותה היטב". "לא יתכן" אומר הקצין, "שילדים ייפגעו ממטען, שלטענת הפלשתינים, הונח בידי צה"ל". כתבנו צבי ברש מעיר כי לפי דבריו של הקצין ניכר שטענותיו נשענות אך ורק על טענות הפלשתינים וכי כנראה הוא בעצמו אינו מצוי בעובדות בשטח.

גם כתב קול ישראל אבי יששרכרוב בחר לתת אמון בטענת הפלשתינים אף על פי שגרסותיהם התחלפו בתוך יממה. דברי יששכרוב הבוקר: "אתמול לאחר שאירע הפיצוץ, והפלשתינים פרסמו טענות כי טנק ישראלי ירה פגז לעבר הילדים, מיהר דובר צה"ל לפרסם הודעה כי מבדיקה שנערכה בצה"ל עולה כי לא נורתה אש מסוג כלשהו בשעת האירוע. מה שאולי שכח דובר צה"ל להתייחס אליו" טוען יששכרוב ברמיזה ביקורתית, "הוא פעילות שהתבצעה במהלך הלילות האחרונים, לדברי תושבי האזור וקצינים ובמשטרה הפלשתינית, פעילות שבמהלכה נכנסו כוחות מיוחדים ישראליים לאזור א'בועט והטמינו שם מטעני חבלה רבי עוצמה".

נציין גם כאן כי יששכרוב בוחר לרמוז בהערה עוקצנית כאילו דובר צה"ל שכח עובדות חשובות, שבאשר לנכונותן הוא מסתמך על גרסתם של תושבים פלשתינים ועל קצינים במשטרה הפלשתינית בלבד.

ח"כ צבי הנדל מהאיחוד הלאומי ישראל ביתנו תוקף את דיווחו של "קול ישראל" באומרו "כי גם אם מתברר שהילדים הערבים נהרגו ממטען ישראלי, המציאות כופה עלינו מלחמה, ובמלחמה לצערנו נפגעים גם אנשים חפים מפשע. אסור להתבלבל מדמוגוגיה שמאלנית מזויפת המנסה להשווות בינינו לבין המרצחים הפלשתינים".

הנדל מוסיף: "עובדה שלמדינת ישראל אין ולא היתה שום כוונה לפגוע בילדים חפים מפשע אם אכן אירעה תקלה כזו. צה"ל עושה את הכל כדי להגן על אזרחי ישראל, במקרה הזה תושבי גוש קטיף הנתונים להתקפות יום יומיות של פצצות מרגמה. ובעוד המרצחים הפלשתינים בהכוונת ערפאת עושים הכל כדי להרוג מלכתחילה וללא הבחנה אזרחים, נשים וילדים חפים מכל פשע".
