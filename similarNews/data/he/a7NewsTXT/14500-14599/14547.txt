

ביום ראשון תדון הממשלה בהצעת שר התקשורת ראובן ריבלין להעניק לכל דורש רשיון להפעלת שידורי טלוויזיה מסחרית. כך מדווח היום אתר N.F.C..

המטרה היא שכל מי שמעוניין יוכל להשתלב בעסקי הטלוויזיה, בתנאי שיעמוד בתנאי סף, ובכללים אחידים וקבועים. תנאים אלו הם שיקבעו מי רשאי לקבל רשיון הפעלה, ובאיזה מחיר. אחד התנאים שבהם מתכוון ריבלין לחייב את בעלי הרשיונות הוא קיום מכסות של הפקות מקור ישראליות.

בשבוע שעבר, בטקס הענקת פרס ביקורת התקשורת של "האגודה לזכות הציבור לדעת" השמיע גם רה"מ לשעבר בנימין נתניהו דברים ברוח זו. בנאומו כאורח הכבוד קרא נתניהו לעבור לשיטה שבה כל אחד יכול לקנות רשיון לשדר. "גם מי שרוצה להקים ערוץ ל'יאפים צפוניים' בערוץ 6 יוכל לעשות זאת, וגם מי שירצה לשדר ל'יאפים דרומיים' בערוץ 5, יוכל לעשות זאת", אמר.

שר התקשורת אמר כי מטרת הדיון ביום ראשון היא להסמיך את שר התקשורת להכין הצעת חוק ממשלתית שתוגש לכנסת ושתסדיר את הנושא.

בעלי הזיכיונות הנוכחיים מתנגדים להצעה.
