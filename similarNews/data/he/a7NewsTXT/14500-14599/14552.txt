

האיחוד האירופי נקט אתמול צעד ראשון לקראת הטלת היטלים על מוצרים שמקורם במפעלים ביש"ע.

דובר של הנציבות אמר כי הזרוע המבצעת של האיחוד האירופי המליצה לשלטונות המכס לדרוש מיבואנים להפקיד סכום כסף כדי לכסות את ההיטלים שיתכן כי יוטלו רטרואקטיבית על יבוא מיש"ע.
האיחוד האירופי הזהיר את ישראל כבר ב-1998, כי סימון מוצרים שמקורם ביישובים כמיוצרים בישראל, הוא הפרה של הסכם הסחר.

"הנציבות, שתפקידה לפקח על ההסכמים של האיחוד האירופי, מחויבת להגן על האינטרסים הפיננסיים והמשפטיים של האיחוד", אמר דובר הנציבות, גונאר ויגאנד.

שווי הייצוא, רוב רובו מוצרים תעשייתיים ופרי הדר, מגיע ל-200 מיליון דולר לשנה בלבד, והסכום שישראל חוסכת עקב פטור ממכס והיטלים מגיע ל-6 מיליון דולר.

כמה ממדינות האיחוד האירופי, בעיקר גרמניה ובריטניה מתנגדות להפעלת לחצים על ישראל בנושא, במיוחד בעת הזאת, בעת שהמערב מנסה להחזיר את הישראלים והפלשתינים לשולחן המשא-ומתן, לאחר 14 חודשים של אלימות.
