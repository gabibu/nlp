

במאמר שפורסם אתמול בעיתון "הגרדיאן" אומר לורנס איגלברגר, מזכיר המדינה של ארצות הברית, לשעבר, ומי שכיהן כתת מזכיר המדינה בזמן מלחמת המפרץ, כי ארה"ב טעתה כשאפשרה לסאדאם חוסיין להמשיך ולשלוט בעיראק.

במבט לאחור, אומר איגלברגר, לא צדקתי. תמכתי אז בהחלטתו של בוש (האב) שלא לתקוף את סאדאם חוסיין באופן אישי, כיום "אני מוכן להודות שזו הייתה טעות", ציין.

לדבריו, בזמנו הצהירה ארה"ב כי מטרתה במלחמת המפרץ היא להרחיק את עיראק מכווית, אך לא להחליף את ההנהגה העירקית. כל הצמרת המדינית והצבאית תמכה בגישה זו, אמר איגלברגר, ואיש לא העלה את האפשרות כי יש בכך טעות. יתירה מכך, טען: כוונה כזו להחליף את סאדאם הייתה נתקלת בהתנגדות המדינות הערביות שהרכיבו את הקואליציה שתמכה בארה"ב.

כזכור, בראש צבא ארה"ב עמד אז קולין פאוול, המכהן כיום כמזכיר המדינה בממשלו של בוש הבן.
דבריו של איגלברגר נאמרו על רקע הידיעות כי ארה"ב עומדת לשגר עוד 2000 חיילים אמריקנים לכווית, נוסף על 5000 החיילים שכבר נמצאים שם. ארה"ב עורכת באזור תמרונים צבאיים, שמטרתם, בין השאר, לאיים על עיראק.

"הגרדיאן" מציין כי יועציו של בוש (הבן) לוחצים לנצל את האיחוד הבינלאומי הנוכחי, הנלחם נגד הטרור, ואת ההתקבצות של אלפי החיילים האמריקנים הנערכים בכווית "למשחקי מלחמה", כלשון המאמר, כדי לסלק את סאדאם חוסיין. היועצים טוענים כי סילוקו של סאדם צריך להיות אחת ממטרות המלחמה שמנהלת ארה"ב נגד הטרור. בהקשר זה טוען המאמר יש לדבריו אלו של איגלברגר יש חשיבות רבה.

"הגארדיאן" מציין כי כל צעד שאותו תבצע ארה"ב נגד עיראק יאיים את תמיכתן השבירה של המדינות הערביות בארה"ב במלחמתה נגד בין לאדן.
