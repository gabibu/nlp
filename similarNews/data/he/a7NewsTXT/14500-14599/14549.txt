

בכיכר השבת בשכונת מאה שערים בירושלים התכנסו אתמול בלילה אלפי אבלים מהעדה החרדית, שבאו ללוות בדרכו האחרונה את הרב יהודה סמט, כבן 75, שנפטר אתמול מפצעים, שנגרמו, על פי החשד, מחבטה שספג בראשו לאחר שהתקיף אותו בשבוע שעבר, על פי החשד, בעל חנות צילום.

הרב סמט הותקף לפני שבוע ברחוב יחזקאל בשכונת מאה שערים, בעת שחלף על פני חנות הצילום "פוטו אלן", ומחה בפני בעל החנות בטענה כי הוא מוכר קלטות וידיאו פורנוגרפיות.

בעל החנות חבט בו, והוא נפל על הקרקע ונחבל בראשו. הוא פונה במצב אנוש לבית החולים "הדסה עין כרם" ואתמול נפטר מפצעיו.

תושבי השכונה החרדית בירושלים טענו כי המשטרה צפתה באירוע שבו הוכה הרב סמט, אך לא התערבה בנעשה, ולא החישה לו עזרה. טרם נמסרה תגובת המשטרה על הטענות.

סגן שר החינוך ח"כ הרב אברהם רביץ קרא לראשי המדינה לגנות את הרצח הנורא של הרב יהודה סמט, רצח שאותו ביצע, לדבריו, "רוצח שפל". "כוחות פוליטיים ואידיאולוגיים המסיתים נגד יהודים שומרי תורה ומצוות הם שהסיתוהו", דברי הרב רביץ.

בהודעה שפרסם סגן השר רביץ, לאחר שנודע על מותו של הרב סמט, הוא הביע פליאה על כך שעד כה לא יצאו מנהיגי המפלגות כולם נגד הרצח המתועב.

בדבריו הזהיר רביץ שאם לא תבוא תגובה מתאימה, הרצח הזה עלול להביא לפרץ של גילויי שנאה נגד יהודים חרדים. כמעשה ראשון מסוג זה מנה השר את מעשה הוונדליזם שהתבצעה בסניף של בני עקיבא בשכונת אחוזה בחיפה.
