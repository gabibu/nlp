

מחבל שזמם פיגוע התאבדות במונית ישראלית, ומחבל שביצע פיגוע במי-עמי ותכנון פיגוע בזכרון-יעקב, נלכדו בידי השב"כ.

בתחילת נובמבר חשף שירות הביטחון הכללי מחבל חמאס, תושב חברון, אשר נשא עמו במונית ציבורית מטען חבלה רב-עוצמה אשר נועד להתפוצץ בפעולת התאבדות. הצעיר, פראס וליד אחמד אבו שחידם, אשר היה כלוא בעבר בשל פעילות חבלנית, התגייס לחמאס מיד לאחר מותו של ג'מיל ג'דאללה   מחבל החמאס בחברון, והביע בפני מגייסיו נכונות לבצע פיגוע התאבדות כנקמה.

בחקירתו הודה פראס ביצירת קשר מטעם מגייסיו עם מחבלי חמאס בשכם, שמהם קיבל את מטען החבלה רב העוצמה, וכסף לרכישת מצלמת וידאו, שנועדה לתיעוד מתאבדים לפני יציאתם לפעולה.

כמו כן העביר מידע שנועד לחמאס בחברון, ובו פרטים שנועדו לתיאום פעילות צבאית: ציון מאפייני פיגועים מתוכננים, מטרות מועדפות, אפשרות להסתרת מבוקשים, וכן הנחיות לאיתור אנשים בעלי אזרחות ישראלית או בעלי רשיונות כניסה לישראל, אשר יוכלו לסייע בהחדרת שני מתאבדים.

שירות הביטחון הכללי בשיתוף עם כוחות צה"ל בפיקוד המרכז חשפו לאחרונה מחבל תנזים תושב הכפר סילת א-חרתיה שליד ג'נין, אשר הניח מטען חבלה ביישוב מי-עמי, ופוצץ אותו. הצעיר, צאדק טחאינה, בן 22, השתייך לתנזים בגזרת ג'נין.

החוליה אליה השתייך צאדק תיכננה להניח מכונית תופת במרכז זכרון-יעקב. הפיגוע לא יצא אל הפועל מכיוון שהאיש שהיה אמור לספק את מכונית התופת נהרג בפיצוץ מכוניתו ב-7 בנובמבר בג'נין.
