

ח"כ אחמד טיבי ומוחמד ברקה נועדו אתמול ברמאללה עם עבדול רחים מלוח, האיש מספר 2 בארגון המחבלים "החזית העממית", ארגון שאנשיו רצחו את השר רחבעם זאבי הי"ד. ארצות הברית ובריטניה הכריזו לאחרונה על ארגון החזית כארגון טרור, והקפיאו את הכספים של הארגון בבנקים. חשבונות הארגון הוכרזו כצינורות כספיים של ארגון טרור. אתר האינטרנט ynet גילה אתמול כי בפגישה של טיבי וברכה עם מלוח נכח גם יאסר ערפאת.

ח"כ מוחמד ברקה אמר לYNET כי לא הרגיש שהוא נפגש עם אדם שמעורב ישירות ברצח זאבי. ברקה הוסיף כי מלוח "הוא סופר ידוע, והוא מנהיג בפלג פלשתיני חשוב, ואם הישראלים רוצים שלום עם הפלשתינים הם חייבים לקחת בחשבון את מגוון הזרמים אצל הפלשתינים".

ח"כ אחמד טיבי אמר כי מלוח הוא ידידו הותיק וכי אינו רואה פגם בפגישה עימו.
ח"כ זבולון אורלב מהמפד"ל קרא ליועץ המשפטי לפתוח בחקירה משטרתית נגד החכי"ם ברקה וטיבי באשמת מגע עם סוכן זר ועם ארגון טרור.

ח"כ צבי הנדל מ"האיחוד הלאומי" אמר כי מאחר שארגון המחבלים החזית העממית הוא חלק אינטגרלי מאש"ף "טיבי וברקה היו צריכים להיות טיפשים כדי לא לנצל לרעת ישראל את מה שהדמוקרטיה הישראלית מאפשרת, ואת מה שראש הממשלה ושר החוץ מכשירים", אמר.

ח"כ מיכאל קליינר מסיעת "חרות" אמר כי הפגישה הייתה "בין העורף הפוליטי של הטרור, שהם טיבי וברקה, ובין החזית הצבאית, שהיא ערפאת והאיש מספר 2 בחזית העממית". לדברי קליינר, "לו נאבק ערפאת בטרור הייתה הפגישה מתקיימת בכלא, וסגן מפקד החזית העממית, שהוציא לפועל את רצח השר זאבי, נמצא מאחורי סורג ובריח".

חבר הכנסת ישראל כץ מהליכוד, אמר כי פגישה זו מבליטה את הצורך בחוק שיזם, שיאסור בחירת ערבים תומכי טרור לכנסת.

בתגובה למפגש החכ"ים הערביים עם מחבלי החזית העממית אמר רה"מ שרון לכתבים במצודת זאב בתל אביב: "החזית העממית מוגדרת כארגון טרור, ואני חושב שכל מי שנפגש עם אנשי ארגון טרור המבצע רצח וחבלה, צריך לטפל בו בהתאם למה שהחוק דורש".
