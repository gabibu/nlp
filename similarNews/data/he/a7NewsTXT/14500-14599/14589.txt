

שני אזרחים ישראלים נפצעו בפיגוע ירי שביצעו מחבלים בכביש חוצה שומרון ליד הכפר מרדה, בין תפוח לבין לאריאל. שני הישראלים נפצעו פצעים קלים ופונו באמבולנס של מד"א לבית החולים בלינסון בפתח תקוה. מבדיקה ראשונית בשטח עולה כי הירי בוצע מהכפר ג'מאעין. צה"ל הקים מחסומים וערך סריקות, אך ככל הנראה המחבלים נמלטו מהכפר ומצאו מקלט בשכם שבשליטת הרש"פ.

כוחות מיוחדים של מג"ב ביקשו הלילה לעצור מבוקש בסמוך לכפר קוצ'ין באזור שכם. המבוקש ניסה להמלט ושוטרי מג"ב ירו לעבר פלג גופו התחתון. הוא נפצע פצעים בינוניים והועבר תחת מעצר לטיפול בבית חולים ישראלי.

קודם לכן השליכו מחבלים מספר רימוני רסס לעבר עמדת צה"ל על גבול ישראל מצרים. לא היו נפגעים.

סמוך לשעה 7:00 בערב יידו ערבים אבנים לעבר אוטובוס "אגד" שנסע בכביש מס' 1 בסמוך למלון "עץ הזית" בירושלים. לא היו נפגעים מבין נוסעי האוטובוס, אך נגרם נזק לאחד החלונות. כוח משטרה שהגיע למקום ערך סריקות באיזור.

לפני כן, נפצע חייל צה"ל קלות מפגיעת אבן בכפר חארס ליד אריאל. הוא טופל במקום. בתקרית זו ניזוקו שני רכבים צה"ליים.

ליד הכניסה ליישוב בת חפר ירו מחבלים אל מכונית ישראלית. לא היו נפגעים, אך הרכב ניזוק. הרכב בו נסעו המחבלים נמלט צפונה והתנגש בסמוך למחסום 103 בג'יפ של משמר הגבול. שוטרי הכוח פתחו באש לעבר מכונית המחבלים, אך הם נמלטו לעבר הכפר שוויקה הסמוך לטול כרם.

במהלך השבת ירו מחבלי הרש"פ 5 רקטות מכיוון עזה לעבר ישוב בגוש קטיף. לא היו נפגעים.

מערבית לכפר עזון שבאיזור קלקיליה הפעילו מחבלים מטען לעבר ג'יפ של צה"ל. לא היו נפגעים ולא נגרם נזק.
