

נשיא ארה"ב ג'ורג' וו. בוש קרא בשבת לאמריקנים, החוגגים את חג ההודיה, להתכונן "למלחמה ארוכה ולקשיים רבים במאבק נגד הטרור הבינלאומי. הוא הזהיר "אנו הולכים לקראת תקופה קשה".

בוש ציין כי למרות הנצחונות נגד הטליבאן ונגד ארגון אל-קאעידה "האויבים שלנו מסתתרים בתוך מדינות רבות והם ממשיכים במזימותיהם. הם ערמומיים ואכזריים".

בנאומו הזהיר בוש את המדינות המעניקות סיוע לטרור, כי וושינגטון תבצע התקפות-מנע נגד מדינות או ארגונים העלולים לתכנן התקפות חדשות נגד ארה"ב. "אמריקה אינה ממתינה לטרוריסטים עד שאלה ינסו לפגוע בנו שוב. אנו נפגע בטרוריסטים בכל מקום בו יסתתרו, בכל מקום שבו יכינו את מזימותיהם."

הנשיא האמריקני בילה את חג ההודיה באתר הנופש הנשיאותי קמפ-דיויד, שם קיים התייעצויות עם עוזריו הבכירים ביחס להמשך ההפצצות באפגניסטן ובמצוד אחר אוסאמה בן-לאדן.
