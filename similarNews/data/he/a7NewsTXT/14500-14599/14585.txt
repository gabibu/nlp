

ישראל אישרה כי התנקשה ביום שישי בשלושה מחבלי חמאס בכירים, בהם המבוקש מספר אחת מחמוד אבו-הנוד. אבו-הנוד חוסל על ידי טילים ששיגרו מסוקי אפאצ'י לעבר הרכב בו נסע בסמוך לכפר א-פארעה מצפון לשכם.

מחמוד אבו-הנוד, תושב הכפר עסירה א-שמאליה, היה בכיר מבוקשי החמאס ביש"ע. הוא היה אחראי לשורת פיגועי תופת נגד אזרחים ישראלים, וממכווני הפעילות הצבאית ביהודה ושומרון.

אבו-הנוד היה מעורב בפיגועי תופת שבוצעו בירושלים בקיץ 97', במסגרתם שלח חמישה מחבלים מתאבדים. בספטמבר 99' שיגר מחבלים לטבריה ולחיפה לביצוע פיגועים, בהם נפצעה ישראלית באורח קשה. שלושה מן המחבלים נהרגו. אבו-הנוד היה מראשי מתכנני הפיגועים במסעדת "סבארו" ובמועדון ה"דולפינריום", ואף עמד מאחורי המחבלים שחוסלו לאחרונה בטול כרם על ידי כוחות הביטחון. גם בימים אלו תכנן אבו-הנוד לבצע פיגועים נוספים בישראל.

באוגוסט 2000, בעת ניסיון לעצור את אבו-הנוד בעסירה א-שמאליה, נהרגו שלושה חיילים מיחידת דובדבן מאש חבריהם. באירוע נפצע אבו-הנוד ונעצר על ידי הרש"פ.

יחד עם אבו-הנוד נהרגו עוזרו, איימן חשייקה, בן 34 מהכפר טלוזה, ואחיו מאמון חשייקה, בן 28, אף הוא מהכפר. מאמון, ששימש גם כנהגו של אבו-הנוד, היה מבוקש על ידי כוחות הביטחון הישראליים והוחזק במעצר במשך שישה חודשים בידי הרשות הרש"פ.

הבוקר (שבת) יצא מג'נין לכיוון שכם מסע הלווייתם של מחמוד אבו-הנוד ושני עוזריו, איימן ומאמון חשייקה. בהלוויה השתתפו אלפים, כשבראשם צעדו מחבלי חמאס ורעולי פנים שהבטיחו תגובה.
בבוקר השתתפו יותר מ-10,000 ערביי הרש"פ בצעדת מחאה בעזה, כשחלק מהם קראו לנקמה. בראש המפגינים צעד מבכירי החמאס ד"ר עבד אל עזיז רנטיסי.
