

כ-360 בני אדם החשודים בקשר עם ארגון "אל קאעידה" של אוסאמה בין לאדן, או עם ארגוני טרור אחרים, עצורים בכ 50 מדינות על פי בקשת סוכנות הביון האמריקנית ה C.I.A.., כך דיווח אתמול העיתון "וושינגטון פוסט".

"המודיעין האמריקני הפעיל לחצים כבדים כדי שמדינות אחרות יתחלקו במידע המודיעיני שלהן עם ארה"ב, ויעצרו את החשודים". כך ציין העיתון, וציטט דיפלומט אירופי עלום שם, שאמר כי "מהאנשים האלה, אי-אפשר להתחמק", ורמז בכך לC.I.A..

מבין 360 האנשים עצורים כ-100 באירופה, מספר דומה במזרח התיכון, 30 באמריקה הלטינית ו-20 באפריקה.

עוד כתב העיתון, כי האנשים שנעצרו על פי בקשת ה C.I.A. מצטרפים לאלה שנעצרו על פי בקשת ה-F.B.I.., הבולשת הפדרלית האמריקנית, וששמותיהם לא פורסמו.

נוסף על כך, במסגרת החקירה על ארגון "אל קאעידה" נעצרו כ-1,100 אנשים בארה"ב.
העיתון נותן דוגמה עד כמה מוכנה ה C.I.A.. להרחיק לכת כדי להצליח בחקירה. הוא מספר על מקרה שבו צוות מרגלים ביצע פריצה בבניין במדינה זרה, כדי לשים יד על מידע בדבר מקום שבו נמצא חשוד, וזאת לאחר שהממשלה המקומית סירבה למסור את המידע.

"הודות ל 'שיתוף פעולה מלא' בין שירותי המודיעין של שתי המדינות, אותר החשוד ונעצר תוך 12 שעות", הוסיף העיתון.

"כשאין אנו יכולים להשליך פצצות או לשלוח אנשי קומנדו, וכשעלינו לפעול בחשאי כדי לפגוע בטרור, העבודה הרגילה של המודיעין חשובה לא פחות מכינון קואליציה דיפלומטית וצבאית נגד הטרור באפגניסטן", ציטט העיתון את דבריו של פקיד בכיר בבית הלבן. הפקיד הבכיר דיבר בעילום שם.
