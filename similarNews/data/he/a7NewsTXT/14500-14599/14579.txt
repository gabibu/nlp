

במוצאי שבת נהרג ישראלי בהתפוצצות פגז מרגמה שירו ערבים מהרש"פ לעבר כפר דרום בחבל עזה. שני ישראלים נוספים נפצעו באורח קל עד בינוני.

כתב עתי"ם מוסר, כי זו הפעם הראשונה שירי פצצות מרגמה גורם למותו של ישראלי.

ברצועת עזה נורו עד היום יותר מ-450 פצצות מרגמה על מוצבי צה"ל ועל היישובים ברצועת עזה, בעיקר בגוש קטיף, אך גם לעבר יישובי צפון הרצועה.

מאוחר יותר ירו פלשתינים לעבר בתים ברחוב שלמה דוגה בשכונת גילה בירושלים.

הרחוב נמצא בחלקה המזרחי של שכונת גילה במקביל לכביש המנהרות. בפעמים האחרונות שבו בוצע ירי לעבר השכונה, בוצע הירי בעיקר לעבר רחוב זה.

בירי שארע במוצאי שבת לא היו נפגעים, נגרם נזק קל לגג בניין ברחוב.

ממשטרת ירושלים נמסר, כי בשלב זה לא דווח על פגיעות נוספות.

יצוין כי לפני כחודש נסוג צה"ל מבית ג'אלה, אל עאידה ובית לחם, שמהם ירו המחבלים לעבר שכונת גילה, בהסתמך על הסכם עם ג'בריל רג'וב שנטל את האחריות לשמירת השקט באזור.
