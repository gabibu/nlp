

מאבק המצוי כרגע בדיון בבית המשפט העליון עוסק במתן אישור למינויו של אירינאוס לתפקיד הפטריארך היווני אורתודוכסי. מאבק זה טומן בחובו סכנה לרכוש רב ברחבי המדינה.

הפטריארך, שקיבל כבר אישור למינויו מירדן ומהרש"פ, שאליה הוא נאמן, ממתין לצלע השלישית שצריכה לאשר את מינויו עפ"י החוק העותמני, והיא מדינת ישראל, כך מדווח העיתונאי יואב יצחק.

הכנסייה היוונית האורתודוכסית מחזיקה זכויות בשכונות שלמות במרכז ירושלים, שכונות כהר חומה, רחביה וטלביה, כמו גם בעיר העתיקה ביפו בנצרת ועוד, זכויות בשווי של מיליארדי דולרים. החשש הוא כי בסיועו של הפטריארך יועברו זכויות אלו לבעלות הרש"פ.

לפי הדיווח נזעק שר המשפטים לפעולה, והורה ללשכות הטאבו לא לשתף פעולה עם הפטריארכיה היוונית, ולא לאשר שום דיספוזיציה בנכסים שבבעלותה.

זאת משום שאירינאוס, שכאמור טרם קיבל את האישור למינויו מממשלת ישראל, כבר מתפקד בפועל כפטריארך, ו"יוצר עובדות בשטח", העלולות לסכן את הבעלויות על המקרקעין.

עורך דינו של אירינאוס שוקי פרידמן, העובד לצדו של עו"ד יעקב נאמן, הסביר כי התקנה הקובעת שנחוץ אישור הממשלה למינוי היא משנת 1875, והיא חלה מתוקף החוק העותמני. לכן הוא מבקש לבטל זאת.

שופט בית המשפט העליון אליהו מצא קבע כי המינוי אכן מותנה באישור הממשלה, אך אירינאוס מתעלם, כאמור, מכך והוא פועל ליצור עובדות בשטח.

בתגובה מציין שר המשפטים כי לפעולותיו של אירינאוס אין תוקף, וכי לאחר שיסתיים בירור עניינו בבית המשפט יובא העניין לדיון בממשלה.
