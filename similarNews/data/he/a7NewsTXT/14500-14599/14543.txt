

ארגון הפתח' אחראי למרבית פיגועי השנה האחרונה באזורי יש"ע. גורם צבאי בכיר אומר שמתוך 91 חללי הפיגועים, 47 נרצחו בידי מחבלי פתח'.

עוד אומר הגורם הצבאי הבכיר כי הפתח' הקים לאחרונה יחידה מיוחדת של מחבלים מתאבדים, ואחד מהם ביצע את הפיגוע בעפולה בחול המועד סוכות. לפי הגורם הבכיר, מאפייני ההתאבדות של היחידה הזו אינם הריגה עצמית באמצעות מטען, אלא ביצוע פעולות שהסיכוי לצאת מהן בחיים קלוש מאוד.

עוד אמר כי הולך ומתהדק שיתוף הפעולה בין הפתח' לג'יהאד האסלאמי ולחזית העממית. את הידיעה מסר כתבנו חגי הוברמן.

עוד הוסיף הקצין הבכיר כי לצבא ידוע שתפוצת המרגמות של הפלשתינים בשטחי יהודה ושומרון התרחבה זה מכבר מעבר לבית לחם בלבד. הוא גילה כי בשטחי הרש"פ מתארגן עתה ארגון של מתאבדים לפיגועי ירי בתוך ישראל, כדוגמת הפיגועים בתחנה המרכזית בעפולה ובקריה בתל אביב.

בשיחה עם כתבים הוא הוסיף כי התארגנות המתאבדים נעשית בידיעת שלושת ארגוני הטרור, ובשיתוף פעולה בין שלושתם: הפתח', החמאס והג'יהאד האסלאמי.

לדבריו, החמאס ברש"פ הולך ומתחזק, ואיננו רק תנועה לייצור פיגועי חבלה נגד ישראל, אלא גם אלטרנטיבה שלטונית. הקצין הדגיש כי גם הג'יהאד האסלאמי מתפתח, וכי הוא מהדק את שיתוף הפעולה עם תנועת הפתח'.
