

היום בצהרים גילה הרמטכ"ל רב אלוף שאול מופז כי בפעולה נועזת של הקומנדו הימי נתפסה אוניה, Karine A, שהובילה 50 טון של אמצעי לחימה לרשות הפלשתינית. הרמטכ"ל גילה את הדברים במסיבת עיתנואים שהתקיימה בבית סוקולוב בתל אביב.

לדברי מופז, פעולה משולבת של חיל הים ושל חיל האוויר הביאה ללכידתה של האוניה ביום חמישי בים סוף.

החשד באשר למטרת השייט של הספינה התעורר, לאחר שתצפיות ממטוסים העלו כי יתכן שעל סיפונה נשק שהוסתר בתוך מכלים מיוחדים. מכלים אלה היו אמורים להיות מושלכים אל מי הים סמוך לחופי עזה ונאספים ע"י כוחות הרש"פ.

לדברי הרמטכ"ל, חיילים של הקומנדו הימי לכדו את הספינה במבצע מורכב ונועז. לדבריו, ההשתלטות התבצעה במרחק של כ-500 ק"מ מחופי ישראל בים סוף.

על הספינה נמצאו טילי קטושה, טילי נ"ט מהסוגים לאו וסאגר, מוקשים נגד טנקים, טילי R.P.G, ציוד צלילה וסירת גומי, פצצות מרגמה 120 מ"מ ו-81 מ"מ, מרגמות, רובי קלצ'ניקוב, רובי צלפים, מאות מחסניות לרובי סער קלצ'ניקוב וכן רקטות 107 מ"מ לירי לטווחים של כ-8 ק"מ ויותר.

כזכור לפני חודשים אחדים, תפס צה"ל במימי הים התיכון את הספינה "סנטוריני" ועל סיפונה אמצעי לחימה רבים, אך לדברי הרמטכ"ל כמות הנשק שנתפס במבצע הנוכחי היא עשרת מונים יותר.

הרמטכ"ל הדגיש כי יאסר ערפאת ובכירים נוספים ברשות הפלשתינית עומדים אישית מאחורי הנסיון להבריח את אמצעי הלחימה לתוך הרשות הפלשתינית. מופז ציין כי האוניה נרכשה ע"י הרש"פ לצורך הברחת הנשק ושקברניט האוניה הוא קצין בקומנדו הימי של הרש"פ.

אמצעי הלחימה שנמצאו על הספינה היו אמורים להגביר את יכולת הרשות הפלשתינית לפגוע בכלים משוריינים של צה"ל ולירות רקטות ופצצות מרגמה לעבר יישובים באזור רצועת עזה, ואפילו לעבר ערים כאשקלון.

גורמי בטחון הדגישו כי אמצעי הלחימה שהיו על הספינה מוכיחים כי הרשות הפלשתינית מבקשת לאגור נשק קטלני יותר ובעל טווח ארוך יותר כדי לפגוע בערי ישראל.
