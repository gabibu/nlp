

קציני צה"ל מדווחים הבוקר לרה"מ ולשרים על מבצע "תיבת נח" בישיבת הממשלה המתקיימת בירושלים.

במסיבת עיתונאים שהתקיימה ביום שישי גילה הרמטכ"ל שאול מופז כי בפעולה נועזת של הקומנדו הימי, נתפסה אוניה, Karine A, שהובילה 50 טון של אמצעי לחימה לרשות הפלשתינית. הרמטכ"ל סיפר כי ההשתלטות התבצעה במרחק של כ-500 ק"מ מחופי ישראל בים סוף.

על הספינה נמצאו טילי קטיושה, טילי נ"ט מהסוגים לאו וסאגר, מוקשים נגד טנקים, טילי R.P.G, ציוד צלילה וסירת גומי, פצצות מרגמה 120 מ"מ ו-81 מ"מ, מרגמות, רובי קלצ'ניקוב, רובי צלפים, מאות מחסניות לרובי סער קלצ'ניקוב וכן רקטות 107 מ"מ לירי לטווחים של כ-8 ק"מ ויותר.

הרמטכ"ל הדגיש כי יאסר ערפאת ובכירים נוספים ברשות הפלשתינית עומדים אישית מאחורי הנסיון להבריח את אמצעי הלחימה לתוך הרשות הפלשתינית. מופז ציין כי האוניה נרכשה ע"י הרש"פ לצורך הברחת הנשק ושקברניט האוניה הוא קצין בקומנדו הימי של הרש"פ.

בצה"ל ובמערכת הביטחון סירבו לגלות פרטים כלשהם על מהלך מבצע צה"ל ללכידת ספינת הנשק הפלשתינית בים סוף, לא כל שכן, על הדרך בה השתלטו לוחמי הקומנדו הימי על ספינת הנשק "קארין A", שאמורה היתה להוביל אמצעי לחימה לרשות הפלשתינית.

הספינה נלכדה 500 ק"מ דרומית לחופי אילת, בלב ים סוף, במים בינלאומיים. רוחבו של ים סוף כ-160 ק"מ לכל היותר. תחום המים הטריטוריאליים של כל מדינה ומדינה משני צידי ים סוף מגיע לכ-18 ק"מ.
יחד עם זאת ישנן כמה עובדות שנחשפו לציבור, שיש בהם לשפוך אור על אופי שיתוף הפעולה בין חיל הים וחיל האוויר במבצע המסובך, שהצליח במבחן התוצאה מעל למשוער.

מפקד חיל האוויר אלוף דן חלוץ אמר במסיבת העיתונאים ביום שישי בתל אביב, כי מטוסי ומסוקי תובלה של צה"ל נטלו חלק במבצע. מדובר ככל הנראה במסוקי יסעור של חיל האוויר ובמטוסי תובלה לתדלוק אווירי.

על מסוקי היסעור הוטל ככל הנראה להוביל את לוחמי הקומנדו הימי, על ציודם וסירותיהם, לעבר האזור בו שטה הספינה. רק כך יכלו הלוחמים לשוט במהירות של ספינת הנשק המוברח, לעלות עליה ולהשתלט עליה ועל ציוותה.

אך מסוקי היסעור אינם יכולים לבצע טיסה של 1,000 ק"מ - מדרום הארץ עד נקודת ההשתלטות וחזרה - ללא תדלוק. טווח טיסת מסוקי היסעור של חיל האוויר הוא בין 410 לבין 500 ק"מ, על פי מקורות זרים. לפיכך היו חייבים המסוקים לתדלק באוויר. את תפקיד התדלוק האווירי ביצעו, כאמור, מטוסי תדלוק מדגם בואינג 707 או מטוסי תדלוק מדגם הרקולס, שהוסבו לכך במיוחד.

על פי מקורות זרים יש לצה"ל שלושה מטוסי בואינג ושלושה מטוסי הרקולס המיועדים במיוחד לתדלוק אווירי, על מנת לתת לחיל האוויר את מימד "הזרוע הארוכה" - גם למבצעים גדולים בהרבה, של מטוסי קרב של חיל האוויר בעומק המזרח התיכון או אפילו המפרץ הפרסי.

תדלוק באוויר ביצעו גם מסוקי תקיפה של חיל האוויר, שנתנו את החיפוי האווירי לכוח הפושט ולכוח האווירי שהביאו לאזור נקודת ההשתלטות.

לצה"ל עוד עשרה מטוסי בואינג 707 המיועדים לתפקידים שונים, ובהם מטוס משוכלל במיוחד המשמש כמפקדה מעופפת למבצעים ארוכי טווח. בירושלים פורסם כי הרמטכ"ל שאול מופז שהה במהלך המבצע בשמי ים סוף במטוס כזה, ופיקד אישית על המבצע, יחד עם קצינים בכירים בחיל האוויר ובחיל הים שהיו אחראים כל אחד על אנשיו בשטח.

יצוין כי במטוס מסוג זה השתמש צה"ל כמפקדה מעופפת גם במבצע אנטבה ביולי 1976.
את החיפוי הימי למבצע ואת תפקיד החזרת הלוחמים הביתה, כמו גם את העורף הלוגיסטי והרפואי לכוח הפושט, ביצעו אנשי שייטת הדבורות של סיירת ים סוף של חיל הים, המוצבים בד"כ באילת. אליהם הצטרפו כוחות נוספים של חיל הים.

לדברי הרמטכ"ל, כאמור, הראיות על מעורבותם של בכירי הרש"פ בנסיון הברחת הנשק חותכות וחד משמעיות. מחקירה ראשונית של חברי הצוות האוניה עולה כי קברניט הספינה הוא עומאר אכווי, קצין חיל השיטור הימי הפלשתיני, בדרגת אלוף משנה.

נמסר, כי הספינה נרכשה על ידי הרשות הפלשתינית, צוידה באמצעי לחימה על ידי האירנים והחיזבאללה, אוישה על ידי צוות של הרשות הפלשתינית ויעודה היה להעביר את אמצעי הלחימה שנשאה לידי המשטרה הימית הפלשתינית בסמוך לחופי עזה.

גורמי הבטחון אומרים כי החל מאוקטובר 2000 ניהל עאדל מוגרבי, קניין ראשי במנגנון רכש אמצעי לחימה של הרשות הפלשתינית, מגעים עם גורמים איראנים וגורמי חיזבאללה, וזאת בסיוע מפקד המשטרה הימית הפלשתינית, ג'ומעה ראלי וסגנו פתחי ראזם, לשם תכנון וביצוע הברחת אמצעי לחימה בהיקף נרחב לשימוש הרשות הפלשתינית.

מגעים, תכנון וביצוע אלה כללו בחינת כלי שייט מתאימים ורכישתם, הקמת צוות להשטה ומינוי מפקד לצוות. כן תיאמו אותם אישים פלשתיניים עם הגורמים באירן ובארגון החיזבאללה פרטים כמו אופן אריזת אמצעי הלחימה, הטענתם על כלי השייט והדרך בא יובאו לידי גורמי הרשות הפלשתינית.
עוד מתברר מחקירות ראשוניות של אנשי הצוות שנעצרו עולה, כי בדצמבר 2001 הושטה ספינת הנשק בהתאם להנחיות מפורטות שהתקבלו ממקניין הרש"פ עאדל מוגרבי אל מול חופי איראן, בסמוך לאי קייש, שם חברה אליה מעבורת שהגיעה ככל הנראה מאיראן, ממנה הועברו והוטענו על הספינה כ-80 ארגזי עץ גדולים המכילים כלי נשק ותחמושת. נשק זה נארז במיכלי אטימה מיוחדים המיוצרים בלעדית באיראן, שהם בעלי יכולת ציפה ומנגנון המאפשר שליטה בעומק השקיעה שלהם במים, ויועד על ידי אנשי חיזבאללה להברחה לעזה לשימוש הרשות.

בין אנשי המעבורת אשר העבירו את ארגזי האמל"ח לספינה היה גם מאמן לבנוני, איש חיזבאללה, שהעביר הכשרה בלבנון לצוללן מצוות הספינה בנושא תפעול מכלי הציפה וזאת לצורך הדרכת רענון נוספת טרם ההפלגה.

עם תום העמסת האמל"ח על הספינה, נאלצה האחרונה לשוב לנמל חודידה ליד תימן עקב תקלות טכניות. לאחר חציית התעלה יועדה הספינה לחבור לשלושה כלי שייט קטנים יותר, שרכשה הרש"פ מבעוד מועד, ולפרוק אליהם את 50 הטונות של נשק ותחמושת.

על פי התכנון, כלי השייט הונחו להשאיר את האמל"ח בקרבת אל עריש בעזה, שם הוא יועד להיקלט על ידי מפקד המשטרה הימית הפלשתינית, ג'ומעה ראלי וסגנו פתחי ראזם.

במוצאי שבת דחו בתוקף מקורות מדיניים בירושלים דברי פקידים בממשל ארה"ב כאילו הנשק בספינה יועד לחיזבאללה. כאמור בידי ישראל הוכחות חותכות ומוצקות הקושרות את בכירי הרש"פ להברחת הנשק.

שר הביטחון בנימין בן אליעזר הדגיש אמש בכנס פוליטי בגני התערוכה בתל אביב כי בכירים ברשות הפלשתינית היו מעורבים בהברחת ספינת הנשק.

יו"ר חירות ח"כ מיכאל קליינר מתריע בתגובה לתפיסת אוניית הנשק הפלשתינית, כי אם לפלשתינים תהיה מדינה עצמאית - "ספינות נשק כאלה יהיו עניין יומיומי. קליינר מוסיף כי "מדהים לראות כיצד מהכלוב ברמאללה ממשיך ערפאת לשטות בראש הממשלה. אני מציע לממשלת ישראל להעלות את ערפאת על הספינה ולשגר אותו חזרה ללב ים".

ח"כ צבי הנדל אומר כי "הרשות מוכיחה שוב שיש לנו עסק עם אויב לכל דבר. צריך להלחם עד חרמה, ולא לשחק משחקים נפתלים. צריך לפרק את הרש"פ, לפזר אותה לכל עבר ולהשיב את השליטה בכל שטחי A לידי ישראל".

הנדל אף התייחס להקלות בצירי יש"ע לתנועת פלשתינים ואמר כי רה"מ צריך לדעת שמתיישבי יש"ע וכל אזרחי המדינה לא יישבו בשקט כברווזים במטווח לנוכח החלטות המסכנות את חייהם וחיי ילדיהם.


