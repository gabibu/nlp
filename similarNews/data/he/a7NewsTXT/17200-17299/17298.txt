

באמצעות בנייה בלתי חוקית והזרמת כספים מבקשים הנהגת הרש"פ ומנהיגים ממדינות ערב להגדיל את האחיזה הערבית בירושלים.

בכינוס שארגן בשבוע שעבר "מרכז ירושלים לנשים" גילה נציג הרש"פ חאתם עבד אל קאדר עיד, תושב ירושלים, כי ברשות מתגבשת הצעה להקים "מועצה מקומית" של העיר העתיקה בירושלים. יוזמה נוספת היא הקצבת תקציב מיוחד לתושבים הערבים של העיר העתיקה, וזאת כדי למנוע מכירת בתים לגורמים יהודים.

אל קאדר הסביר כי לעומת "השתלטות יהודית" על 550 מבנים בעיר העתיקה, בנו הערבים בארבע השנים האחרונות 6,000 מבנים בלתי חוקיים, ומתוכם נהרסו רק 198. אל קאדר הוסיף בסיפוק כי לאחר 30 שנות שלטון ישראלי בירושלים מסתכם מספר היהודים בעיר העתיקה ב- 2600 לעומת כ- 49,000 ערבים. את הדברים מוסר כתבנו חגי הוברמן.

כזכור, בשבוע שעבר פרע יאסר ערפאת חובות של מלון במזרח ירושלים כדי למנוע את מכירתו ליהודים.
המלון, שחובותיו לבנק דיסקונט עלו על מליון דולרים וחצי, היה אמור לעמוד למכירה פומבית. ערפאת חשש שעמותות יהודיות ירכשו אותו, גייס את הכספים מהבנק האסלאמי ופרע את החובות.

עוד מוסר הוברמן כי בסוף השבוע דיווחו גורמים ברש"פ כי איראן הקציבה 1,300,000 דולרים למימון פרויקטים במזרח ירושלים.
גם יורש העצר הסעודי הביע את נכונותו להעביר מיליון דולרים להקמת מרפאה במסגד אל- אקצא בהר הבית.
