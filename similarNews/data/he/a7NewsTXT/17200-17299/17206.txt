

כוח מיוחד של יחידת דובדבן הרג ביום שישי בצהרים מחבל ליד הכפר תיל הסמוך לשכם ועצר את שני חבריו. גורמי בטחון בישראל מסרו כי המחבלים היו בדרכם לבצע פיגוע נגד מטרה ישראלית, צבאית או אזרחית, בתחומי יש"ע.

נמסר מפי גורמי בטחון ישראליים, כי חיילי דובדבן הוזעקו לכפר תיל בהתרעה מהירה על פי מידע מודיעיני, פתחו במרדף אחרי הערבים שכאמור היו ככל הנראה בדרכם לפיגוע ונכנסו איתם לקרב שבו נהרג אחד המחבלים ושני חבריו לחוליה נעצרו. איש מבין חיילי צה"ל לא נפגע בהיתקלות.

עוד נטען מצד אותם גורמים בטחוניים, כי המחבלים היו חמושים ברובה סער M-16.

במהלך הפעולה כיתר צה"ל את כפר תיל, הנמצא בשטח שבשליטה פלשתינית מלאה, נכנס לכפר וערך שם סריקות.
