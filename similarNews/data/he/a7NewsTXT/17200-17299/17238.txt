

"במפגש כוחני פנים אל פנים של שוטר מול מפגין, הרבה פעמים השוטר לא יודע איך לצאת מזה, ואז יש צורך לפגוע במפגין, וכדאי שגם המפגין יקח את זה בחשבון וגם זה ששולח אותו". כך אמר מפכ"ל המשטרה שלמה אהרונישקי, בנאום שנשא ביום שישי במועדון המסחרי והתעשייתי במלון שרתון בתל אביב.

בהמשך דבריו דחה המפכ"ל את הטענות שהושמעו השבוע בוועדת אור, הבודקת את אירועי אוקטובר, על כך שהמשטרה לא היתה צריכה להיכנס לכפרים הערביים. "אנחנו לא נכנסנו לכפרים. זה לא מענייננו מה קורה בכפר", אמר, ומיד תיקן את עצמו: "את המשטרה זה כן מעניין, אבל חבל שנתמודד עם זה. כששורפים בנק זה לא בסדר וגם כששורפים תחנת דלק, אבל המשטרה לא חייבת להתמודד מיידית עם זה".

בהמשך הצדיק המפכ"ל את מדיניות המשטרה ואמר, כי היא חייבת להיות במהומות ותהיה שם גם להבא. "בהתחלה זה ביציאה מהכפר, אח"כ זה בכביש ואדי ערה ומחרתיים זה במקום אחר. בשלב מסוים צריך לעצור את זה, והעצירה הזאת יכולה להביא נפגעים".

בהמשך דבריו אמר מפכ"ל המשטרה על 13 המתפרעים הערבים שנהרגו באירועי אוקטובר: "אנחנו מצטערים עליהם. ישנה עליה בכוחניות שמחייבת את נוכחות המשטרה", אמר, והוסיף כי המשטרה עשתה שינויים בעקבות אירועי אוקטובר. "למרות הבנתנו את זכותו של הציבור להפגין, הרי שגם כאן יש גבולות ויש קווים אדומים ותפקיד המשטרה לרסן את מי שרוצה לרמוס את החוק", הטעים.

המפכ"ל פרס בפני השומעים את הצפי לגבי פעולות הטרור בשנה הקרובה, ואמר כי צפויה שנה קשה נוספת של מאבק בטרור, וציין כי המחבלים ינסו בהתמדה לשדרג את פעולותיהם. לכן, לדעתו, המשטרה צריכה לצפות לתרחיש חמור אף יותר מהמצב שהיה בשנה החולפת. עוד צפה, כי על ישראל יהיה להיאבק לא רק במחבלי הרשות הפלשתינית אלא יהיה עליה להתמודד עם "מעגלים של מדינות נוספות באזור ועם ארגוני טרור חיצוניים".

המפכ"ל ציין כי לעומת ממוצע של 300 פיגועים בשנה עד לשנת 2000, היו בשנת 2001 למעלה מעשרת אלפים פיגועים נגד ישראל.

המפכ"ל עמד גם על הצורך בהתגייסות ובהתנדבות של אזרחים, וסיפר כי גופים רבים התארגנו כבר למאבק אזרחי בטרור. לדעתו, על תושבים בישובים השונים בישראל לקחת בידיהם את השמירה על בטחונם, והאיץ באזרחי ישראל להסתייע במשטרה לשם כך.

כמו כן קרא לערוך שינויים בחקיקה ולהגדיל את סמכויות המשטרה, שיאפשרו לדבריו הרתעה נוספת ויכולת להתגבר על השתכללותם של ארגוני הטרור.


