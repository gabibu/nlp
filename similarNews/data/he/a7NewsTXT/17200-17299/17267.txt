

בעקבות האזהרות המטראולוגיות על מזג אוויר חורפי, גשום וקר, כולל שלג בהרי הגליל ובירושלים, הכריז מנכ"ל חברת החשמל, יעקב רזון, על כוננות בחברת החשמל.

מחוזות החברה ואגפי הייצור, ההולכה וההשנאה, וחטיבת שיווק וקשרי לקוחות, פתחו "חדרי מצב", חדרי הפיקוח במחוזות החברה תוגברו וכן תוגברו מוקדי השירות 103 של החברה, תוגברו צוותי עבודה הנמצאים בכוננות ליציאה לשטח במידת הצורך, ונבדקו כל מערכות הקשר. כמו כן, הועמדו בכוננות ציוד וגנרטורים חירום.

סמנכ"ל שיווק וקשרי לקוחות של החברה, ליאור זרנקין מסר, כי חברת החשמל הכינה את עצמה לקראת החורף. החברה ביצעה שיפורים ותיקונים בקווים שזוהו כי נדרשות בהם עבודות שיפורים, עצים המצויים בקרבת רשתות חשמל, נגזמו מבעוד מועד, והחברה מוכנה טוב לקראת החורף הזה.

זרנקין הוסיף, כי הוא מקווה שנעבור את הסופה ביתר קלות והצלחה מאשר במדינות אירופה, בהן היו הפסקות חשמל נרחבות.

חברת החשמל מבקשת מהציבור, להרחיק מגגות או ממרפסות או ממקומות גבוהים אחרים, חפצים אשר עלולים לעוף ולפגוע בכבלי החשמל. נמסר, כי בעת הסופות זו הפגיעה העיקרית ממנה סובלת רשת החשמל.

עוד נמסר מחברת החשמל, כי צריכת החשמל הצפויה הערב, תגיע ל-8000 מגוואט. במידה והתחזית תתגשם, יהיה זה שיא חורף חדש. חברת החשמל מסוגלת לספק את כל הביקוש. השיא הקודם, היה בינואר 2000 עת הגיע הביקוש לחשמל ל-7650 מגוואט.

