

לראשונה בלשכה המרכזית לסטטיסטיקה: סקר חברתי, חיוני לקביעת מדיניות חברתית.
הסקר יתבצע על-ידי סוקרים שיקיימו את הראיון לראשונה באמצעות מחשב נישא LAPTOP ולא בשאלון נייר.

הלשכה המרכזית לסטטיסטיקה תחל השבוע בביצוע "הסקר החברתי". הסקר נועד לספק מידע חשוב על תנאי החיים של האוכלוסייה בישראל ורווחתה. באמצעות הסקר החברתי ניתן יהיה לאסוף מידע מגוון ולעקוב לאורך זמן אחר איכות החיים בישראל ועמדות הציבור כלפיה. בכך הוא יסייע בקביעת מדיניות חברתית.

הסקר החברתי הוא סקר שנתי שוטף. הסקר, מקיף כ-10,000 נפש בני 20 ומעלה בכל רחבי הארץ. הוא בנוי מנושאי תשאול קבועים בתחומים כגון: דמוגרפיה, השכלה, תעסוקה, דיור, בריאות ובטיחות, ומדי שנה ייחקר בו נושא מורחב חדש.

הנושא המורחב בסקר הראשון בסדרה הוא: תוכניות פנסיה - מידע סטטיסטי על הסדרי פנסיה שונים ותוכניות לעת פרישה מהעבודה בקרב האוכלוסייה הבוגרת בישראל, והמידע שיש לה בתחום זה. בשנה הבאה יעסוק הסקר בהרחבה בנושא מדידה רב ממדית של עוני.

כ-40 סוקרים יצאו לשדה כשהם מצויידים במחשבים נישאים.

תוצאות הסקר עתידות להתפרסם במהלך שנת 2003.


