

חברת "נתיב אקספרס" שהחלה להפעיל קווי תחבורה ציבורית באזור חדרה-נתניה תכניס לשרות 23 אוטובוסים נמוכי רצפה המאפשרים עליה ישירה לאוטובוס לנכים עם עגלות נכים - כך מסר היום שר התחבורה ד"ר אפרים סנה.

מדובר באוטובוסים חדישים מדגמי מרצדס SITARO שהוקתנו הם התקנים מיוחדים המאפשרים הסעת נכים הרתוקים לכסאות גלגלים.

חברת "נתיב אקספרס" תפעיל את האוטובוסים נמוכי הרצפה בקווי התחבורה הציבורית העירונית שבין חדרה לנתניה ובין צפת לנהריה.

"נתיב אקספרס" זכתה במכרז של משרד התחבורה להפעלת שני אשכולות של קווים. אשכול אחד הכולל 24 קווים אזוריים באזור צפת ו-25 קווים אזוריים ועירוניים באזור נהריה. אשכול שני כולל 39 קווים אזוריים באזור נתניה-חדרה.

בסוף ינואר תחל "נתיב אקספרס" להפעיל את קווי התחבורה הציבורית באזור צפת-נהריה. לצורך כך הצטיידה החברה במיניבוסים נמוכי ריצפה המאפשרים נסיעה ברחובות צרים ובמקומות שאינם מאפשרים כניסה לאוטובוסים גדולים.

שר התחבורה מסר כי מפעילי התחבורה הציבורית החדשים שזכו במכרזים של משרד התחבורה להפעלת תחבורה ציבורית באזורים שונים בארץ יחוייבו להצטייד באוטובוסים עירוניים נמוכי רצפה.

השר סנה מסר כי ההחלטה נועדה להעניק לאנשים עם מוגבלויות שוויון זכויות מלא בחברה ולספק מענה הולם לבעיית הנגישות של הנכים בתחבורה הציבורית. "יש לאפשר לנכים לנהל אורך חיים סדיר ולהקל על מוגבלותם הפיסית ככל שניתן", הוסיף סנה.


