

בבית חולים במרכז הארץ נותק בשעות הצהריים חולה סופני בניוון שרירים ממכונת החייאה ורופאים קבעו את מותו.

שופט בית המשפט המחוזי בתל אביב ניסים ישעיה אישר היום בבוקר לנתק את החולה ממכונת ההחייאה, על פי בקשתו ובתמיכת חוות דעת של 2 רופאים שגם הסכימו לבצע את הניתוק.

יצויין, כי גם הפרקליטות לא התנגדה לניתוק.

בטרם נותק החולה מהמכשירים, ניתנו לו סמי הרגעה ושינה כדי שלא יחוש כאבים.

זו הפעם השלישית שבית המשפט נעתר לבקשת חולה סופני בשלבים מתקדמים ביותר של מחלתו לעזור לו לסיים את חייו בכבוד ולהפחית את סבלו.

החולה היה משותק כבר חודשים ארוכים בכל חלקי גופו למעט מיתר קול אחד שאפשר לו לתקשר עם סביבתו. הוא הונשם והוזן באמצעות מכונה בלבד ועל פי ההערכות, מצבו היה רק הולך ומחמיר וכך גם סבלו, עד למותו היה צפוי בקרוב מאוד.
