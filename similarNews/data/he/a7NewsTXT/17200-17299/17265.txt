

מחקר חדש שערכה אוניברסיטת ברנדייס בארה"ב מגלה שהכותל המערבי בירושלים הוא האתר המשמעותי והחווייתי ביותר בקרב סטודנטים יהודים מהתפצות המבקרים לראשונה בחייהם בישראל. המחקר נערך על ידי צוות חוקרים, בראשות ד"ר ליאונרד זקס, בקרב כ-2500 סטודנטים שביקרו בשנתיים האחרונות בארץ במסגרת פרוייקט "תגלית".

האתרים הבאים בחשיבותם, על פי המחקר, הם מצדה, העיר ירושלים, אזור ים המלח ומוזיאון יד ושם בירושלים. רבים מהמשתתפים במחקר ציינו כי נשארו להם זכרונות חזקים במיוחד מאווירת השבת השוררת בישראל. המחקר נערך, באמצעות האינטרנט, בשלושה שלבים אחרי שובם של הסטודנטים לארה"ב - חודש אחרי, שלושה חודשים אחרי ואחרי למעלה משנה אחר שביקרו בארץ.

המטרה המרכזית של פרוייקט "תגלית" היא להאבק בהתבוללות בקרב הדור הצעיר בתפוצות (בני 18 עד 26). המחקר מגלה כי רוב הסטודנטים שהשתתפו בפרוייקט דיווחו על התחזקות תחושת הזהות היהודית שלהם בעקבות הביקור; על רצון לשמור בדרך כלשהי על קשר עם מדינת ישראל ועל נטייה לחיות חיים יהודיים יותר (כגון להנשא ליהודים ולגדל את ילדיהם כיהודים).

החוקרים מציינים, כי למרות מצב הבטחון הפוקד את ישראל, מגלים עשרות אלפי צעירים יהודים בצפון אמריקה התעניינות בפרוייקט "תגלית" ולמעלה מ-50 אלף הגישו עד כה את מועמדותם. כותבים החוקרים: "פרוייקט תגלית מזמן למשתתפים חוויה שרבים ממשיכים לתאר אותה כ'מדהימה'. מה שברור היום הוא שהחוויה לא רק נתנה למשתתפים תחושה של קשר לארץ ישראל אלא נתנה להם להרגיש חלק מקהילה יהודית ורבים מהם הבינו מה פירוש הדבר להיות יהודי"

בימים אלה מבקרים בארץ כ-6000 סטודנטים של "תגלית" ובמהלך שנת 2002 צפויים להגיע עוד 18,000. מאז תחילת הפרוייקט לפני כשנתיים ביקרו כאן כ-25,000 סטודנטים מ-25 מדינות.

