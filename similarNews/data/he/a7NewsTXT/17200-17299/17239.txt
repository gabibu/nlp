

הצבא האמריקני באפגניסטן תפס את מולא עבדול סלאם זאיף, שהיה השגריר של הטליבאן בפקיסטן, כך הודיע בכיר אמריקני. זאיף בן ה-34 התפרסם כשביטא את עמדות הטליבאן בעולם החיצון לאחר הפיגועים של ה-11 בספטמבר. זאיף, שגורש בסוף השבוע מפקיסטן לאפגניסטן, הוא הבכיר מבין 307 אנשי אל קאעידה והטליבאן העצורים בידי ארה"ב.

הצבא האמריקני חוקר את העצירים בשלושה מקומות באפגניסטן ובספינת קרב באוקיינוס ההודי. אחדים מהם יועברו בהמשך החודש, תחת שמירה כבדה, לכלא שנבנה בבסיס הצי האמריקני במפרץ גואנטנמו שבקובה.

