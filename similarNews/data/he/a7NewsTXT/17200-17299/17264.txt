

שתי תקלות אירעו היום לשני מטוסים של חברת "אל על", האחד מטוס נוסעים שהמריא בשעות הבוקר מנמל התעופה בן גוריון בדרכו ללונדון, והשני - מטוס מטען שעשה דרכו לאמסטרדם.

למטוס "אל על" שהמריא ללונדון, חדרה בעת ההמראה ציפור למנוע מס' 2 של המטוס. צוות הטייסים הבחין בנעשה, ועל פי הנוהל המשיך המטוס בטיסה מעל הים, כיבה את המנוע והמשיך להסתובב מעל הים כדי להפטר ממטען דלק. לאחר שעשה זאת, נחת המטוס בנמל התעופה בן גוריון, כשלכל הנוסעים ואנשי הצוות שלום.

מחברת "אל על" נמסר לכתב עתי"ם אביב קליין, כי נוסעי המטוס הורדו לטרמינל, וכעת נעשות בדיקות בנסיון להכשירו להמראה ללונדון בשנית.

מחברת "אל על" נמסר עוד , כי אם עבודות התיקון תמשכנה זמן רב, תמצא החברה פתרון חלופי אשר יאפשר את טיסת הנוסעים ללונדון בזמן הקרוב.

במקרה נוסף, הבחין טייס מטוס מטען של "אל על" שהיה בדרכו מנתב"ג לאמסטרדם בסדק בחלון הקוקפיט. הסיבה לסדק שנוצר טרם ברורה. בעקבות כך, החליט הטייס לשוב לנמל התעופה בן גוריון, זאת לאחר ששהה כבר שעה באוויר.

מחברת "אל על" נמסר , כי גם במקרה זה עובדים כעת בנסיון להחליף את החלון הפגוע, והטיסה אמורה להמריא בשנית, על פי הערכה, כתשע שעות לאחר מועד ההמראה הראשון.
