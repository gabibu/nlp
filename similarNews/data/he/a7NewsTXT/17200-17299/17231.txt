

שר הבטחון בנימין בן אליעזר הכריז במוצאי שבת, כי מידע הנמצא בידי ישראל מלמד, כי גורמים ברשות הפלשתינית הם שמעורבים בנסיון להבריח נשק לשטחי הרשות, בספינה שנלכדה בים סוף ביום חמישי לפנות בוקר.

בכנס פעילים לכבוד היבחרו כיו"ר מפלגת העבודה בתל אביב אמר שר הבטחון: "ברור לנו מהמידע שבידינו, שגורמים בכירים ברשות הפלשתינית היו מעורבים ישירות בהברחת אמצעי הלחימה האלה".

בן אליעזר בירך את צה"ל על הביצוע המושלם ואמר, כי "קשה לתאר את הנזק בחיי בני אדם אם ההברחה היתה מצליחה".

בנוגע לשקט בכפרים הערביים ביש"ע הדגיש שר הבטחון: "אסור שהשקט הזה יטעה אותנו. הוא נובע משיקולים טקטיים אין כל הוכחה שהשינוי הזה הוא אכן שינוי מהותי". לדברי בן אליעזר, ערפאת מסוגל להביא להפסקת אש ולשקט. "את המסר הזה, שערפאת יכול אבל לא רוצה, אנחנו חייבים לשדר לעולם", הדגיש, והוסיף כי על ערפאת לטפל בטרור בצורה חד משמעית.

יחד עם זאת הדגיש יו"ר המפלגה הטרי את הסיכוי לשקט בר קיימא ולהמשך המו"מ המדיני. "גם אם הסיבה להורדת רף האלימות טקטית בלבד, עלינו לפעול שהשינוי הזה יביא לשינוי אמיתי ברש"פ", אמר בן אליעזר והוסיף, כי אם כך יהיה, "ערפאת ימצא את מפלגת העבודה כפרטנר למו"מ אמיתי לשלום, המכבד את צרכיהם ורגשותיהם של שני העמים".

שר הבטחון הוסיף ואמר, כי יחד עם המאמץ לסיכול הטרור חייבת ממשלת ישראל לנצל כל בדל סיכוי להביא לסיום של מעגל ההרג. יחד עם זאת הדגיש, כי במקביל להושטת היד לשלום, תשיג ידה של ישראל את המבקשים לפגוע בה.

באירוע השתתפו השר שמעון פרס, השר מתן וילנאי וחברי הכנסת אופיר פינס, דליה רבין, יעל דיין, ואלי בן מנחם.


