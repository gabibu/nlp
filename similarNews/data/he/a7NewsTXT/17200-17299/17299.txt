

אתמול חסמו מתיישבי אפרת את צומת אפרת ואת צומת גוש עציון לתנועת ערבים. מאות מתיישבים השתתפו בחסימה. בעקבות ההקלות שנתן הדרג המדיני בשבוע שעבר לערבים, ובכללן הרשות לנוע בחופשיות בכבישי יש"ע, החליטה מועצת יש"ע ליטול את היוזמה לידיה.

דובר מועצת יש"ע יהושע מור יוסף אמר לכתבתנו כי ראשי המועצה גיבשו שתי דרכי פעולה מרכזיות. האחת - חסימת הכבישים לתנועת ערבים, וזאת על ידי האזרחים בעצמם, והשניה - שיבוש דרכי המילוט שסללו לעצמם הפלשתינים באופן פיראטי בשנה האחרונה.

מור יוסף הסביר כי הפלשתינים הכינו לעצמם דרכים חלופיות, שבהן יוכלו לנסוע לאחר פיגוע שביצעו, וכך הם יכולים לעקוף מחסומים של צה"ל. את שיבוש הדרכים תבצע כל רשות מקומית, ולשם כך עליה לשלוח טרקטורים לסיורים בשטח. כשנהג טרקטור יבחין בדרך כזו, הוא יערום עליה עפר, וכך יקשה על המחבלים להימלט.

מור יוסף הוסיף ואמר כי בימים אלה קשה להוציא את קהל המתיישבים להפגנות ולחסימות צירים, הן בגלל מזג האוויר הקשה, והן בגלל דיבוריו הקשים של ראש הממשלה אריאל שרון נגד ערפאת, דבר המוסיף לו לגיטימציה בעיני האזרחים.

בתוך כך בחרו אתמול 26 חברי מועצת יש"ע יו"ר מועצה חדש: ראש המועצה האזורית שומרון בנצי ליברמן. ליברמן יחליף את בני כשריאל, ראש עיריית מעלה אדומים, שביקש לקצר את כהונתו עקב יציאה ללימודים.
