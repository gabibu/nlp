

כ400- סטודנטים יהודים צעירים מאמריקה הלטינית, מחציתם מארגנטינה, שהגיעו לביקור חינוכי בן 10 ימים בישראל במסגרת התכנית 'תגלית' ובשיתוף הסוכנות היהודית, השתתפו אמש ביריד עלייה והשכלה בירושלים. היריד אורגן בידי הסוכנות היהודית, והוא נועד לחשוף בפני הסטודנטים מחו"ל אפשרויות קליטה בארץ. כן השתתפו בו 200 סטודנטים יהודים מצרפת, שהגיעו לארץ במסגרת 'תגלית'.

ביריד פעלו תחנות מידע העוסקות בנושאי חינוך ועלייה, בהן ניתן מידע על אפשרויות ללימודים גבוהים בישראל, תכניות לתיירים, זכויות לעולים, תעסוקה לאקדמאים ועוד. בתחנה מיוחדת בשם 'קפה עולה' נערכו מפגשים בין התיירים הצעירים לבין סטודנטים עולים, שנקלטו בהצלחה בישראל. כן עסקו הסטודנטים בגיבוש תכניות חינוכיות לצעירים בקהילות שמהן באו.

זוהי הקבוצה הראשונה מאמריקה הלטינית המגיעה לביקורים חינוכיים בישראל החורף. בסך הכל יגיעו בשבועות הקרובים במסגרת 'תגלית' כ6000- סטודנטים יהודים - בעיקר ממדינות אמריקה הלטינית ומחבר המדינות העצמאיות.

פרויקט "תגלית" נוסד לפני כשנתיים, בשיתוף-פעולה בין הסוכנות היהודית, גופים ממלכתיים שונים ותורמים יהודים, במטרה למצוא פתרון להתבוללות. התכנית מיועדת לסטודנטים יהודים בעולם המגיעים לביקור בן מספר ימים בישראל. כאן הם משתתפים במפגשים עם ישראלים ועוברים סדנאות לחיזוק זהותם היהודית והציונית.

יו"ר הוועדה לחינוך בסוכנות היהודית עמוס חרמון אמר: "הסוכנות היהודית עשתה מאמץ רב להביא מארגנטינה מספר גדול של סטודנטים, למרות המשבר הכלכלי החמור שם. הגעתם ארצה מהווה חלון הזדמנויות נדיר. באפשרותנו לספק להם כאן גם השכלה וגם תעסוקה, ובכך לסייע גם למשפחותיהם להגיע ארצה בעתיד".

הידיעה הועברה באדיבות הסוכנות היהודית לישראל.


