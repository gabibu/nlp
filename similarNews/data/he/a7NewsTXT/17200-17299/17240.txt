

90 רבני ה"בונדס" הגיעו לישראל והחלו היום את ועידתם בירושלים.

הבונדס החוגג 51 שנים להיווסדו, הוא פרי יוזמת בן גוריון, שהגה אותו כשיטה לגיוס הון ולחיבור יהדות העולם אל מדינת ישראל. גיוס ההון היא באמצעות אגרות חוב המונפקות בשמה של מדינת ישראל, המשלמת את הריבית ואת הקרן.

בעלי האגרות הרשומים בפנקסי הבונדס הם יהודים אך גם כאלו שאינם יהודים כמו מדינות, איגודים מקצועיים, עיריות ועוד.

משאבי הבונדס היו שותפים לאורך כל השנים במימון פרוייקטים לאומיים כמו סלילת כבישים, בניית נמלי תעופה וים, הקמת תחנות כוח ועוד. מוביל המים, הוקם ונבנה בעזרת כספי הבונדס.
השנה, כשבכל העולם ניכרים אותות השפל הכלכלי הצליח הבונדס דוקא להעלות את גיוס ההון לטובתה של מדינת ישראל ב 21 אחוז לעומת השנה הקודמת. גוייסו מיליארד ועוד 94.5 מיליון דולר.
היום כאמור יחלו באי הועידה בארבעה ימים של דיונים וסיורים במקומות שונים בארץ, כשיומה הראשון של הועידה, מוקדש להסברה. את התכנית פותח פאנל הסברה בו ישתתף בין השאר ד"ר רענן גיסין יועץ התקשורת של רה"מ. לאחר הפאנל ינאם שר החוץ שמעון פרס בפני המשתתפים, ואת הערב תחתום ארוחת ערב עם שר התיירות בני אלון וראש העיר אהוד אולמרט.

לפני שבוע התפרסם כי יהושע מצא שמונה לאחרונה על ידי הממשלה להחליף את נשיא הבונדס גדעון פת, נתקל בקשיים להכנס לתפקידו משום שפת סירב לשוב ארצה. הפרסומים רמזו כי פת סירב לשוב משום שסבר כי מצא אינו מתאים לתפקיד . בשיחה כתבת ערוץ 7 רותי אברהם אמר דובר הבונדס, ח"כ לשעבר ועורכו של בטאון "האומה", יוסי אחימאיר, כי בין הנשיא היוצא לבין זה הנכנס אין מתיחות כפי שנרמז בתקשורת . לדבריו יו"ר מועצת המנהלים של הבונדס, שהוא תאגיד אמריקני, חייב לפעול בארה"ב בכפיפות לכללים האמריקניים ואחד מהם היא העמידה בבחינות של הרשות לניירת ערך בארה"ב.

ההכשרה לכך דורשת זמן אמר אחימאיר וציין כי לפת לקח שנה כדי להערך לבחינות ולעבור אותן. לפיכך לדברי אחימאיר יש לאפשר למצא לעמוד בבחינות ובאותה עת על פת להמשיך ולכהן כיו"ר מועצת המנהלים עד להכנסו של מצא לתפקיד.


