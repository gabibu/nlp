

סגן ראש הממשלה ושר הבינוי והשיכון, נתן שרנסקי, אמר היום בישיבת הממשלה, כי תפיסת אוניית הנשק "קרין A" מוכיחה באופן סופי, כי ערפאת אינו מעוניין לקיים שום הסכם.

שרנסקי: "יש מקומות רבים בעולם הסובלים מטרור, אבל אין שום מקום בעולם שבו לטרור יש רשות. רק במקום אחד אפשר לשלם מיליונים, לרכוש ספינות ולהעמיס 50 טון אמצעי לחימה שמיועדים לטרור - ברשות הפלשתינית. הגיע הזמן שנבין - ערפאת אינו מתכוון לקיים שום הסכם ולכן יש להתייחס להסכמי אוסלו כבטלים ומבוטלים".

השר שרנסקי הוסיף עוד, כי גם את הסכמי פריז, לפיהם ישראל מעבירה כספים לרש"פ וליאסר ערפאת באופן אישי, יש לבטל. שרנסקי: "הפלשתינים נמצאים במצב קשה ביותר וערפאת מבזבז את הכספים המיועדים לרווחת עמו על נשק שמיועד לארגוני הטרור. אני לא חושב שארה"ב ומדינות אירופה, המעבירות כספים לרש"פ מאושרות מכך שזה ייעודו של הכסף. על כן יש להביא לביטולם של הסכמי פריז, ולקרוא גם למדינות אירופה להפסיק להעביר כספים לרש"פ".

השר ברך את צה"ל על המבצע המבריק לתפיסת אוניית הנשק ואמר כי "זהו יום של גאווה לאומית אמיתית".
