

נשיא המדינה משה קצב היה בסוד ההכנות של צה"ל להשתלטות על אוניית הנשק של הרשות הפלשתינית גם כאשר הוא קיים מגעים על אפשרות שהוא יופיע בפני המועצה המחוקקת הפלשתינית ברמאללה.

בבית הנשיא דחו על הסף טענות שהשמיעו שרים, לפיהן ראש הממשלה "הציל" את הנשיא קצב מעלבון, כאשר מנע ממנו את ההופעה ברמאללה. "עונת הרחצה הסתיימה ואין מצילים", הגיבו על כך בבית הנשיא.

הנשיא היה מעודכן באמצעות שלישו הצבאי תת-אלוף שמעון חפץ על כל פרשת הספינה, מרגע שהתקבל המידע על כך ועד להשתלטות של צה"ל עליה. קצב אף ביטל ביקור בחיל הים שהיה אמור להתקיים לפני שבועיים, כדי לא להפריע להכנות למבצע.

למרות הכל, נשיא המדינה משה קצב סבור שיש חיוב לאפשרות שיופיע בפני המועצה המחוקקת הפלשתינית והוא רואה בכך הזדמנות חשובה לדבר ישירות לשלושה מיליון פלשתינים שהדרך אליהם כיום חסומה, והם חשופים להסתה פרועה נגד ישראל.
