

במפגש כוחני פנים אל פנים של שוטר מול מפגין, הרבה פעמים השוטר לא יודע איך לצאת מזה, ואז יש צורך לפגוע במפגין, וכדאי שגם המפגין יקח את זה בחשבון וגם זה ששולח אותו". כך אמר מפכ"ל המשטרה שלמה אהרונישקי, בנאום שנשא ביום ו'במועדון המסחרי והתעשייתי במלון שרתון בלת אביב.

בהמשך דבריו דחה המפכ"ל את הטענות שהושמעו השבוע בוועדת אור, הבודקת את אירועי אוקטובר, על כך שהמשטרה לא היתה צריכה להיכנס לכפרים הערביים. בהמשך הצדיק המפכ"ל את מדיניות המשטרה ואמר, כי היא חייבת להיות במהומות ותהיה שם גם להבא. "בהתחלה זה ביציאה מהכפר, אח"כ זה בכביש ואדי ערה ומחרתיים זה במקום אחר. בשלב מסויים צריך לעצור את זה, והעצירה הזאת יכולה להביא נפגעים".
כמו כן המפכ"ל פרס בפני השומעים את הצפי לגבי פעולות הטרור בשנה הקרובה, ואמר כי צפויה שנה קשה נוספת של מאבק בטרור, וציין כי המחבלים ינסו בהתמדה לשדרג את פעולותיהם. לכן, לדעתו, המשטרה צריכה לצפות לתרחיש חמור אף יותר מהמצב שהיה בשנה החולפת. עוד צפה, כי על ישראל יהיה להאבק לא רק במחבלי הרשות הפלשתינית אלא יהיה עליה להתמודד עם "מעגלים של מדינות נוספות באזור ועם אירגוני טרור חיצוניים".

המפכ"ל ציין כי לעומת ממוצע של 300 פיגועים בשנה עד לשנת 2000, היו בשנת 2001 למעלה מעשרת אלפים פיגועים נגד ישראל. הוא עמד על הקושי שיש למשטרה להעביר שוטר שהוכשר בתחום מסויים לתחום אחר. אותו "שוטר וורסטילי" (רב-שמושי), אמר, "בבוקר מטפל בפשיעה, פריצות ושודים (מעשי שוד) - ובערב מתפנה לעסוק במלחמה בטרור".

המפכ"ל עמד גם על הצורך בהתגייסות ובהתנדבות של אזרחים, וסיפר כי גופים רבים התארגנו כבר למאבק אזרחי בטרור. לדעתו, על תושבים בישובים השונים בישראל לקחת בידיהם את השמירה על בטחונם, והאיץ באזרחי ישראל להסתייע במשטרה לשם כך.

כמו כן קרא לערוך שינויים בחקיקה ולהגדיל את סמכויות המשטרה, שיאפשרו לדבריו הרתעה נוספת ויכולת להתגבר על השתכללותם של ארגוני הטרור.


