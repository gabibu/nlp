

שר החוץ שלמה בן-עמי נפרד היום מעובדי משרד החוץ, ובכך פתח את שרשרת חילופי השרים שיתקיימו בימים הקרובים עם הקמתה של ממשלת האחדות הלאומית. כתב עתי"ם מציין, כי בן-עמי העדיף להיפרד מעובדי משרדי החוץ ולא להמתין לכניסתו לתפקיד של מחליפו, השר שמעון פרס, כנראה נוכח המתיחות השוררת בין השניים. בדברי הפרידה חזר בן-עמי והטיל על הפלשתינים את האחריות לכך שלא הושג הסדר מדיני.

סגן שר הביטחון אפרים סנה נפרד אף הוא ממשרדו בתל אביב. במסיבת פרידה שערכו לו ראשי המשרד, אמר סנה, כי "מצפה למשרד הביטחון ולשר בנימין בן-אליעזר, שיעמוד בראשו, תקופה קשה ומסובכת".

עוד אמר סנה, כי במהלך 20 החודשים בהם שירת כסגן שר הביטחון אירעו מספר אירועים קשים, האינתיפאדה, סיום המלחמה בלבנון והקמת הקו החדש בגבול הלבנוני. הוא ציין את הגידול של 10% בייצוא הבטחוני כהישג גדול של המשרד.

סנה חתם את דבריו באומרו כי "בכוונתי עוד לשוב ולהיפגש איתכם, ולכן אומר שלום ולהתראות".
