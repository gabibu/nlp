

"צה"ל ערוך לכל אפשרות, כשם שהתכוננו לאפשרות שתהיה אלימות וטרור שהתפרצו בחודש ספטמבר, אנו ערוכים גם לתרחישים אחרים", כך אמר בצהרים הרמטכ"ל, רב אלוף שאול מופז, בשיחה עם עתונאים בכפר הבדואי בסמת טבעון, בתום ביקור שערך בבית ראש המועצה, לרגל חג הקורבן.

הרמטכ"ל אמר את הדברים בתשובה לשאלות על אפשרות שהאינתיפאדה תארך זמן רב, והביע תקווה שהאלימות תיפסק. "זה תלוי הרבה מאוד בהחלטות הרשות הפלשתינית ובמידת הלחימה שלהם בטרור ובהורדת האלימות. אם אכן זה יקרה, אני מניח שתהיה גם הדברות והמשך המשא ומתן".

בתשובה לשאלת כתב עתי"ם קובי מנדל, על איום אסטרטגי אפשרי מצד עיראק על ישראל, השיב הרמטכ"ל: "כרגע אין איום ממשי על מדינת ישראל, והשאלות בנושא רק יכולות לדרדר את המצב. אין שום סיבה לדאגה בשלב זה".
