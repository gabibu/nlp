

כשישים בני אדם, ביניהם עשרות ילדים, נהרגו בהתפוצצות זיקוקים ונפצים בבית ספר עממי בדרום מזרח סין.
ההתפוצצות ארעה ביום שלישי בצהריים באחת מכיתות בית הספר העממי בכפר פאנגלין שבמחוז ז'יאנגשי. 45 ילדים בני 8 עד 9 עסקו בכיתה בייצור הזיקוקים.

"השתתפתי בחילוץ של 30 עד 40 גופות פגועות קשה, אחדות מהן ערופות ראש", אמר אחד מעדי הראייה, שציין כי בבית הספר היו בשעת ההתפוצצות כ-150 תלמידים, למרות שבספירה רשמית רשומים במקום יותר מ-400 ילדים.

ייצור הזיקוקים בבית הספר החל לפני כשלוש שנים ונעשה יום יום על פי דרישת הלקוחות, למרות מחאות של רבים מהורי התלמידים.

אחד מההורים אמר כי מפעל הזיקוקים הוקם על ידי מנהל בית הספר, בסיוע מזכיר המפלגה הקומוניסטית בכפר.

"המורים דרשו מהתלמידים לייצר זיקוקים ונפצים בשעות ההפסקה שלהם. הם לא קיבלו תשלום והורים רבים התלוננו על כך פעמים רבות", נאמר.

לדברי תושב הכפר, התלמידים הצליחו לייצר בערך 1,600 נפצים שבוע.
