

א) נציבות המים: לקצץ
נציבות המים בישראל ממליצה לאסור על השקיית גינות נוי פרטיות וציבוריות במשך שלוש שנים. זאת לנוכח מצוקת המים הקשה במדינה. "אין ברירה", אמר נציב המים שמעון טל בשיחה עם ערוץ 7. "אי אפשר להמשיך ולדלדל את מקורות המים שלנו. מוטב לצמצם בתחומים שאינם הכרחיים".
טל הסביר כי החורף ירדו כמויות ממוצעות במישור החוף, והדרום קיבל אפילו יותר מהממוצע הרב שנתי, ואולם כמות הגשמים ביהודה ושומרון לא הכניסה די מים למקורות המים, ואגן ההיקוות של הכינרת יבש. על פי הערכת מומחים, חסרים בישראל כ-400 מיליון קוב מים.
לגבי יבוא והתפלת מים, אומר נציב המים כי יש החלטות בעניינים אלה, אך את פירותיהן נראה רק בעוד שלוש שנים. "אם לא נצמצם את הצריכה נהרוס את מקורות המים שלנו. בחקלאות קיצצנו 50 אחוזים מהקצאות מים שפירים, ובקרוב אף נשלם לחקלאים תמורת אי שימוש במים".

ב) ההיבט החקלאי: להשקות בתבונה
משה שאול, מנכ"ל משתלות גבעת ברנר, איננו רואה את הרשויות המקומיות משתפות פעולה בייבוש גינות ציבוריות. "עד היום הושקעו ברשויות המקומיות כתשעה מיליארד שקלים בגינון הציבורי", אמר בשיחה עם ערוץ 7. "מישהו מעלה בדעתו כי ראש רשות ימחק את ההשקעה הזו?!" משה שאול מציע לפתור את מצוקת המים באמצעות השקייה נבונה: "אפשר להשקות גינה ממוצעת ב-5 ליטר ביום בלבד, במשך חמישה חודשים בשנה. לשם השוואה: שימוש באסלה צורך 38 ליטר ביום, במשך כל השנה, ואמבטיה - 150 ליטר ביום במשך כל השנה".
שאול ממליץ לעבור להשקיה בטפטוף, עם קוצבי מים. "בהשקיה בטפטוף נחשבת השקיה של חמישה ליטרים ביום להשקיה בכמות רבה מאד, והמים מגיעים ישירות לבית השורשים. גם מדשאות אפשר להשקות בטפטפות. אפשר לחסוך מים גם כאשר משקים את הדשא בהמטרה, ולהקפיד שהמים לא ישקו את שולי הדשא ואת המדרכות. כמו כן די אם נפסיק להשקות ביום, כשהשמש יוקדת, ונשקה רק בלילה". לדברי שאול, נוהגים להשקות דשא בכמות הגדולה פי שניים או שלושה מהנדרש לו.
באמצעות הסברה נכונה אפשר לשנות את שיטות ההשקיה שהציבור רגיל בהן, סבור שאול. "הייתי מחייב את הרשויות המקומיות לעבוד עם מתכנני השקיה, שיכינו תכניות שנציבות המים תאשר".

ג) להתפיל מים מליחים
בקבוץ מעגן מיכאל הקדימו תרופה למכה, ומזה כשנה משתמשים במים מליחים שהותפלו במתקן מקומי לא גדול. מסביר יוסי ברכמן ממעגן מיכאל: "אין מדובר במי ים, אלא במים מליחים ש בשל המליחות הגבוהה שלהם אינם ראויים לשתיה. הסיבה העיקרית שבגללה 'הלכנו על זה' היא כי חזינו את המחסור במים במדינה. רצינו להיות מוכנים לכך, ובאמת היום יש קיצוצים. מחיר המים שאנחנו מתפילים שווה למחיר המים לצריכה ביתית. הכל נעשה באישור המדינה, נציבות המים והאוצר".
לדברי בכרמן, הפתרון הזה טוב לכל מקום שבו יש מים מליחים, והוא זול בהרבה מכל חלופה אחרת. המתקן הוא נקי, ידידותי לסביבה, והפעלתו אינה כרוכה בתופעות לוואי בלתי רצויות. הוא אינו גדול, ואפשר לבנותו צמוד ליישוב. מתקנים בסדר גודל כזה אפשר לבנות בתוך כשנה.
