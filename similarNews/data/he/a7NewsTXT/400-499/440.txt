

"אין בטחון במדינה ואין בטחון במנהיגי המדינה", כך אמרו היום בצהריים בני משפחת קנאפ, שבנם קלוד נרצח בפיגוע בצומת מי-עמי, לנשיא המדינה משה קצב.

האם, דניאל, אמרה לנשיא, כי "אין כיום בטחון במדינה, וישנה תחושה שמה שמעניין היום את מנהיגי המדינה הוא לא בדיוק המצב הבטחוני".

"במצב כה קשה צריך להרכיב ממשלה בתוך 24 שעות עם מינימום שרים ולצאת לדרך", אמרה.

יגאל, אחיו של הנרצח, אמר לנשיא קצב כי למרות שהוא לא נשיא פוליטי הוא חייב לפעול ולמנוע העברת שטחים לפלשתינים. "צריך לשכנע את כל מנהיגי המדינה שדרך הוויתורים לא תוביל אותנו לשלום", אמר קנאפ.

כתב עתי"ם שלמה חדד מוסר כי הנשיא קצב הקשיב לבני המשפחה וביקש לעודדם ולסייע להם במידת האפשר לעבור את המשבר הקשה.

הנשיא הביע תקווה שהממשלה החדשה שתושבע מחר תחל לטפל בנושא החזרת הביטחון לתושבי המדינה מהר ככל האפשר. "המצב הנוכחי לא יכול להימשך ואני מאמין שראש הממשלה הנבחר ושר הבטחון יעשו הכל להחזיר את הבטחון לתושבי המדינה", אמר.
