

ראש הממשלה הנבחר אריאל שרון, שהשתתף היום בטקס י"א באדר ברחבת האריה השואג בתל-חי, אמר כי "גם היום, 81 שנים אחרי מותו של יוסף טרומפלדור, המאבק לא הסתיים. אוייבינו ממשיכים לפעול, לפגוע בנו והמציאות בה אנו חיים, מזכירה לנו כי השלום המיוחל עדיין רחוק. המאבק צריך להימשך כדי להביא בטחון לעם הזה, בטחון שיביא איתו גם את השלום המיוחל. יוסף טרומפלדור העביר מסר לדורות הבאים אחריו ואנו נמשיך במורשת הגבורה עם חיפוש מתמיד של הדרך לשלום".

כתב עתי"ם מוסר, כי בטקס ברחבת האריה השואג השתתף אלוף פיקוד צפון גבי אשכנזי, מפקד המחוז הצפוני ניצב אליק רון, ראשי ערים ומועצות ותלמידי בתי הספר מכל אזור הגליל.

במצודה בריה בצפת התקיים השנה טקס נוסף לציון "יום טרומפלדור". אלפי חניכי "בני עקיבא" מכל הארץ עלו למצודה לאחר מסע ברגל לאורך של כמה קילומטרים.
