

בעקבות כשלון הצטרפותה של המפד"ל לקואליציה, תקף יו"ר המפד"ל הרב יצחק לוי בחריפות את הליכוד ואת אריאל שרון. תמיכתה של המפד"ל בהצבעות הנוגעות לממשלת שרון, אמר לוי, לא תהיה אוטומטית.

עוד אמר לוי: "הליכוד כלל אינו מעוניין שהמפד"ל תיכנס לממשלה, ולוואי שאתבדה. בליכוד חושבים שנתמוך בהם בכל מצב, ולכן הם טורחים טרחה רבה יותר לרצות את הציבור החרדי, ואת העולים".
גם מזכ"ל המפד"ל שמריה בן צור תקף את שרון, ואמר כי פגע בציבור הדתי לאומי, ובתושבי יש"ע. "צוות המשא ומתן נכשל בתפקידו, והעניק תיקים רבים מדי למפלגת העבודה", אמר בן צור.
עם זאת, הרב לוי מתכוון להשהות את ההודעה על פרישתו מראשות המפד"ל. הוא תולה תקוות בפגישה נוספת עם אריאל שרון.

ובאשר להחלטות נוספות בעניין חלוקת התפקידים, בניגוד לזה שנמסר קודם לכן: סילבן שלום יהיה שר האוצר, לימור לבנת תהיה שרת החינוך, מאיר שטרית יהיה שר המשפטים, עוזי לנדאו יקבל את תיק בטחון הפנים, צחי הנגבי יהיה השר לאיכות הסביבה וח"כ רובי ריבלין יהיה שר התקשורת חברי הכנסת ציפי ליבני ודני נווה מונו לשרים בלי תיק וח"כ דליה רבין פילוסוף תצטרף לממשלה כסיעת יחיד, ותקבל את תפקיד סגן שר הביטחון.

מועצת חכמי התורה של ש"ס החליטה מי יהיו השרים מטעם המפלגה: אלי ישי - שר הפנים וסגן ראש הממשלה, שלמה בניזרי - שר העבודה והרווחה, נסים דהן - שר הבריאות, ואשר אוחנה, מנכ"ל ש"ס,
יהיה שר הדתות. אלי סוויסה יהיה השר לענייני ירושלים.

סיעת "עם אחד" חתמה על הסכם קואליציוני עם הליכוד. הסיעה תקבל שר ללא תיק. התפקיד יינתן לח"כ לשעבר שמואל אביטל, והוא יעסוק בענייני תיאום חברתי. כמו כן הובטחו לסיעת עם אחד שיוסדרו שידורי רדיו מיוחדים לעובדים ולגימלאים. עוד הובטח כי בתוך ארבעה חודשים תגיע הממשלה להסכמה עם הסיעה בנוגע לשכר המינימום במשק.

היום תושבע הממשלה בבית הנשיא בירושלים. אריל שרון, ראש הממשלה, ביקש שממשלתו תישבע על תנ"ך מיוחד מתקופת 'כתר א-רם צובא'.
