

בתגובה על החרם שהטילו הפלשתינים על סחורות ישראליות מאיימת התאחדות התעשיינים לפעול להטלת חרם של המגזר העסקי בישראל על סחורות מהאוטונומיה. כתבנו אריאל כהנא מדווח כי הפלשתינים משווקים בישראל מוצרים בהיקף של כמיליארד שקלים, כך שהפסקת היבוא משם תפגע פגיעה אנושה במשק שלהם.

סגן יו"ר הוועדה לסחר חוץ בהתאחדות התעשיינים צבי פלדה הסביר ביומן ערוץ 7 שמאז הטלת החרם הפלשתיני על ישראל נפגע ממנו המשק הישראלי בהיקף של 500 מיליון שקלים. נוסף על כך, אמר פלדה, יש בחרם זה הפרה בוטה של ההסכם הכלכלי שנחתם בפאריז עם הרשות, הסכם שבו היא קיבלה עליה, כנלווה להסכם אוסלו, להימנע מהטלת חרם ונידוי כלכלי על ישראל. יתרה מזאת, אמר פלדה, הרשות גם מעמידה לדין סוחרים פלשתיניים שמפיצים תוצרת ישראל. לדבריו, לא ייתכן שסחורה ישראלית תהיה נתונה להחרמה ברשות, ואילו המשק הישראלי ייוותר שווה נפש, ולא יפעל להגן על עצמו.
