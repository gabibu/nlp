

אמש החלה בערוץ הראשון הקרנת סדרה על יהדות פולין בשם "פו-ל-ניה". את הסדרה הכין איש הטלויזיה דוד ויצטום. ביומן ערוץ 7 סיפר ויצטום כי הסדרה מתחילה בתיאור ההיסטוריה של יהדות פולין משנת היווצרה של פולין, בשנת 956. ויצטום סיפר כי לפני כן היו בארץ זו שבטים פאגאניים, וכשהפכה המדינה לנוצרית החלו להגיע אליה גם יהודים.

לדברי ויצטום הלוז של הסדרה אינו בתיאור החורבן ובתי הקברות, אלא בתיאור עצמת הקיום היהודי, בעושרה ובפארה התרבותי רוחני של יהדות פולין. לדבריו, ביהדות זו נעוצים שורשי החסידות, הקבלה וההלכה במובנם האירופי, וגם שורשן של תנועות ההשכלה והתנועות הסוציאליסטיות. כולן צמחו על אדמת פולין.

בסדרה, מספר ויצטום, אפשר להבחין באינטראקציה המפרה שנהוותה בין היהודים לפולנים בכל התחומים.

ויצטום העיד על עצמו שבאמצעות ההיכרות עם יהדות פולין במהלך הכנת הסדרה הוא קיבל תחושת חוזק יהודי, והבנה באשר לשאלה מה החזיק את היהודים במשך אלפי שנים.
