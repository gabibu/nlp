

סיעת ישראל אחת, שהתכנסה הבוקר לדון בהצבעות על שינוי שיטת הבחירות והארכת הפטור לתלמידי הישיבות, נפרדה מיו"ר המפלגה, אהוד ברק.

השר שמעון פרס בירך במילים חמות את ברק ואמר: "אהוד עשה כמיטב יכולתו, מבחינתי הוא עדיין במשמרת הצעירה של המפלגה".

ראש הממשלה אמר, כי מצא בכנסת "חבורה של אנשים טובים, מצאתי פה הרבה פעמים מחשבה, נסיון ושכל פוליטי ועוד דברים, שלעתים זוכים לגינוי, אך בלעדיהם לא היו תוצאות".

השר בנימין בן אליעזר אמר, כי הוא מאמין שבחלוף הזמן ההסטוריה לא תוכל להתעלם מברק שהדבר האחרון שהעסיק אותו זה הכיסא ומה שהוא רצה הוא לסיים את הסכסוך עם הפלשתינים.

ח"כ אפרים סנה, שר התחבורה המיועד בממשלת האחדות, ציטט מדברים שאמר אביו משה סנה ז"ל כאשר נשאל מהי האמביציה שלו: "האמביציה שלי היא להיות צודק בטווח הארוך", השיב על שאלה זו משה סנה והבן אפרים הוסיף: "אהוד, אתה קבעת את המחיר לשלום ובטווח הארוך תהיה צודק".

השר יוסי ביילין אמר: "אני לא מאחל לך שתחזור. אני מאחל לנו שתחזור". הוא איחל הצלחה לשמעון פרס והוסיף: "את הנהג הזה לא אנחנו בחרנו. אבל כולנו באוטובוס ואני מקווה שברגע שתראה שהוא נוסע בכיוון הלא נכון, תצא משם".

כתב עתי"ם מציין, כי גם עבור ביילין היתה זו הישיבה האחרונה שלו כחבר סיעה, מאחר ואינו חבר כנסת. "יש לי חברים שלא תמכו בי פוליטית, ויש לי לא חברים שתמכו בי וגם בבחירת היו"ר הזמני לא אראה את התמיכה או ההתנגדות לי כנושא אישי".

השר שלמה בן עמי, שלא יכהן כשר בממשלת האחדות, אמר, כי לא ניתן יהיה להגיע להבקעה במו"מ עם הפלשתינים עם אחדות לאומית גדולה, "ורק אנשים אמיצים יכולים להוביל עם קרוע. ישראל מזכירה לי את איטליה עם הבעיות של בוסניה". בן עמי הוסיף, כי "התנועה הזאת תרצה להתחבר אליך בשלב זה או אחר, בחדרי חדרים היית ראש ממשלה מעולה, הבעיה היתה כלפי חוץ בתקשורת עם הציבור".

כתב עתי"ם מוסיף, כי על פי הצעתו של יו"ר הסיעה ח"כ אופיר פינס, החליטה הסיעה על משמעת סיעתית בהצבעה על החוק נגד דחייה של שנתיים בגיוס בני הישיבות. על כל שאר האלטרנטיבות, ביניהם דחייה של שנה בלבד של החוק, החליטה ישראל אחת על חופש הצבעה.

כתב עתי"ם מוסיף, כי ועדת הכנסת בחרה פה אחד בח"כ אופיר פינס ליו"ר הזמני שלה במקומו של היו"ר היוצא ח"כ סלח טאריף, שהתמנה לשר, וזאת עד לבחירת יו"ר קבוע.
