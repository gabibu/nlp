

ברוב של 72 חברי כנסת, מול 21 מתנגדים נתקבל אתמול במליאת הכנסת ההרכב החדש של הממשלה, כפי שהציג אותו ראש הממשלה אריאל שרון. הכנסת גם אישרה את קווי היסוד שהציגה הממשלה החדשה, ובטקס חגיגי נשבעו כל השרים שבועת אמונים למדינת ישראל ולממשלתה. לאחר טקס ההשבעה יצאו השרים לבית הנשיא כדי להצטלם לתמונה משותפת.

הממשלה שהושבעה תמנה 27 שרים ו 13 סגני שרים.

כתבנו חגי סרי ליקט בכנסת את תגובות חברי הכנסת שקיבלו תפקידי שרים ותפקידים אחרים.
עוזי לנדאו, שיכהן בתפקיד השר לביטחון פנים, אמר כי ברור לעין כל שהעדיפות היא ביטחון אישי לאנשים. לדבריו, מטרתו היא שאבות, אמהות וילדים במדינה יוכלו להסתובב חופשי.

מאיר שטרית, שיכהן כשר משפטים, הביע את אכזבתו מכך שתיק החינוך, שהובטח לו, נמסר בסופו של דבר לח"כ לימור לבנת. לדעתו, העובדה שהוא צמח כילד משכונת מצוקה, ושמגיל 12 נאלץ לעבוד כדי לממן את לימודיו מאפשרת לו לתרום בתחום קידומם של הילדים מכל השכבות, ולתת להם הזדמנות שווה.

לימור לבנת, שתכהן כשרת החינוך, אמרה שתיק זה הוא ערכי וחשוב. לדבריה חשוב להחזיר לתוך מערכת החינוך ערכים לאומיים, יהודיים וציוניים. "הילדים שלי, שלומדים בבתי ספר ממלכתיים, צריכים ללמוד שיום האהבה הוא בט"ו באב ולא ביום ולנטין, שהוא קדוש נוצרי".

לתפקיד חדש, שר לעניני תיאום חברתי במשרד ראש הממשלה, ייכנס שמוליק אביטל, גזבר ההסתדרות מ"עם אחד". אביטל אמר שהוא רואה עצמו שליח העובדים והגימלאים, ובתגובה לטענה שעוד שר בממשלה פירושו עלות נוספת, אמר אביטל שמפלגתו תמיד "הביאה תפוקות מלאות", ואפילו את פעולות מפלגתו, כך גילה אביטל, מימן פרץ משיעבוד ביתו.
