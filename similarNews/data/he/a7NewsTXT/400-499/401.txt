

מול בית הנשיא הפגינו אתמול מאות נשים בקריאה לנשיא שיעניק חנינה למרגלית הר שפי. הנשים הגיעו מכל רחבי הארץ, והניפו שלטים. המסר מתוכם היה שמרגלית לא ידעה ושהיא קורבן לציד מחשבות. בכך פנו הנשים לנשיא קצב לתת חנינה למרגלית. כזכור האשימה אותה מדינת ישראל שיכלה לדווח על תכניותו של יגאל עמיר לרצוח את יצחק רבין ז"ל, וכי בכך שלא דיווחה לא מנעה את ביצוע הפשע. מרגלית טוענת כל הזמן כי לא ידעה על התכנית לרצוח את רבין, ושהשופטים אינם יכולים לקבוע מה היא באמת חשבה. עוד שבועיים אמורה מרגלית להתחיל לרצות את תשעת החודשים שנגזרו עליה, ולשהות בבית הכלא לנשים "נווה תרצה". אחת מיוזמות ההפגנה, מרים גולדפישר, אמרה ביומן ערוץ 7 שהנשים מוחות על העוול שנעשה למרגלית. לדבריה מרגלית חפה מפשע, והן מאמינות למה שאמרה בבית המשפט כי לו ידעה שיגאל עמיר עומד לבצע מעשה כזה, ולו האמינה בכך על פי דבריו הייתה מזהירה אותו, ומודיעה למשטרה.
