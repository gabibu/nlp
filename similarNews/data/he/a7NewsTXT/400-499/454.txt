

שר החוץ שלמה בן עמי נפרד אתמול מעובדי משרד החוץ, ובכך פתח את שרשרת חילופי השרים עם הקמתה של ממשלת האחדות הלאומית. כתב עתי"ם מציין כי בן עמי העדיף להיפרד כבר עכשיו מעובדי משרד החוץ ולא להמתין לכניסתו לתפקיד של מחליפו, השר שמעון פרס, כנראה נוכח המתיחות השוררת בין השניים. בדברי הפרידה הטיל בן עמי על הפלשתינים את האחריות לכך שלא הושג הסדר מדיני.

סגן שר הביטחון אפרים סנה נפרד אף הוא מעובדי משרדו בתל אביב. במסיבת פרידה שערכו לו ראשי משרד הביטחון אמר סנה כי לשר בנימין בן אליעזר מצפה תקופה קשה ומסובכת. עוד אמר סנה, כי במהלך 20 החודשים שבהם שירת כסגן שר הביטחון היו אירועים קשים, ובהם האינתיפאדה החדשה, סיום המלחמה בלבנון, והקמת הקו החדש בגבול הלבנון.

ואשר ל"חדשות הטובות", סנה ציין את הגידול של 10% ביצוא הבטחוני כהישג גדול של המשרד. "התעשיות הבטחוניות הן סוד היתרון האיכותי שלנו. בלי תעשייה משגשגת לא נוכל לנצח במלחמה, אם תבוא", אמר סנה. הוא חתם באומרו כי בכוונתו לשוב ולהיפגש עם עובדי המשרד, "ולכן אומר שלום ולהתראות".
