

ועדת העלייה והקליטה של הכנסת קיימה דיון על התבטאויותיו של קצין החינוך הראשי של צה"ל אלעזר שטרן בעניין החיילים הלא יהודים בצה"ל. באתר האינטרנט Ynet נמסר כאילו אמר שטרן שהחיילים הלא יהודים בצה"ל הם חיילים טובים פחות. כתבנו חגי סרי דיווח מהכנסת שתא"ל שטרן הכחיש את הדברים, ואמר שכלל לא אמר את אשר ייחסו לו, אך אישר שיש לו מנדט כ"שר החינוך של הצבא" לעסוק בערכים יהודיים. לדברי שטרן העובדה שחייל הוא יהודי גורמת לו להזדהות חזקה יותר עם ערכי השמירה על מדינת ישראל, ולכן לדעתו יש לחתור לגיור "ידידותי ומקרב" של העולים, מתוך הסברה על מהותה של ההשתייכות לצבא של מדינה יהודית דמוקרטית.

כדי ליישר את ההדורים הציעה שרת הקליטה היוצאת יולי תמיר לשנות את הנהלים של טקסי ההשבעה. לדעתה, מאחר שממילא חיילים דתיים אינם נשבעים על ספרי התנ"ך, אלא מצהירים אמונים, הצעתה היא שבמהלך טקסי השבעה יחלקו את מגילת העצמאות, שמקובלת לדבריה על כולם, בלא קשר לאמונה דתית.
