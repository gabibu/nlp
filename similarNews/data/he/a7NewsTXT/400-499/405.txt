

בג"ץ קיים היום דיון בשתי עתירות שהגישו ח"כ יוסי שריד ו"התנועה לאיכות השלטון" נגד חוק דרעי.
בעתירותיהם טענו העותרים כי החוק התקבל באופן בלתי תקין, וכי משום כך מדובר ב"חוק בלתי חוקי". כתבנו אפי מאיר דיווח כי השופטים אמנם דחו את בקשתם להוציא צו ביניים שימנע לפי שעה את כניסת החוק לתוקפו, אך הם המליצו לוועדת השחרורים לשקול שנית את הטיפול באסירים המועמדים לשחרור בגין החוק, עד שייקבעו קריטריונים ליישום החוק החדש.

יו"ר התנועה לאיכות השלטון עו"ד אלעד שרגא אמר ש"למעשה בית המשפט העליון הוציא 'כרטיס צהוב' לוועדות, ואמר להם להרהר שנית בעצם המחשבה שלהם להמשיך ולשחרר עצירים".

כתבנו מדווח שבמהלך הדיון "שלף" עו"ד שרגא "שפן מכובעו", והפתיע גם את הפרקליטות בחושפו את המידע שהאסירים כבר משתחררים, אף על פי שחוק דרעי קובע כי השחרור אחרי ריצוי חצי מתקופת המאסר ייעשה רק על פי קריטריונים חדשים שאמורים להיקבע בחוק, והקריטריונים הללו טרם נקבעו.

את הקריטריונים צריכים לקבוע ועדת החוקה, הרשות לשחרור העציר והשר לבטחון פנים.

תקפותו של החוק עדיין אינה יציבה גם מפני שלא ברור אם הוא התקבל באופן חוקי. כדי לבחון אם אכן היו כל ההליכים של קבלת החוק חוקיים יצטרך ח"כ יולי אדלשטיין לבוא בעוד שבועיים ולהעיד בפני הוועדה.
