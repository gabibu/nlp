

היועץ המשפטי לממשלה אליקים רובינשטיין החליט כי אין בחומר הראיות נגד ח"כ צחי הנגבי די הוכחות כדי להביא להרשעה ולכן הוחלט שלא להעמידו לדין.

לדברי רובינשטיין, התמונה שעלתה מהתיק הצדיקה פתיחה בחקירת משטרה והפרקליטות סברה כי יש מקום להגיש כתב-אישום, אך לאחר עיון מעמיק בתיק העריך היועץ המשפטי לממשלה כי אין סיכוי סביר להרשעה.

יצוין כי ח"כ הנגבי נחשד בפרשת "דרך צלחה" בביצוע עבירות של מרמה והפרת אימונים בתאגיד, קבלת דבר במרמה, ורישום כוזב במסמכי תאגיד.

ועדת האתיקה של הכנסת החליטה במאי 1999 לנזוף בח"כ הנגבי ולהטיל עליו קנס של 2 חודשי משכורת בסך 50 אלף שקלים. כן מתחה הוועדה ביקורת נוקבת על התנהגותו של הנגבי. הוועדה קבעה אז, כי "יו"ר הוועדה אינו רשאי לנהל דיון בנושא כלשהו כאשר הוא משמש באותה עת כנושא תפקיד מרכזי בעמותה שחרתה על דגלה את המאבק באותו נושא". הנגבי טען, כי פעל לקידום עניין לגיטימי שאין בו משום ניגוד אינטרסים לתפקידו בכנסת.
