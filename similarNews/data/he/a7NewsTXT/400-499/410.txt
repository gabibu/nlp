

נציבות המים תמליץ לממשלה החדשה לאסור השקיית מדשאות וגינות במגזר הציבורי והפרטי בשלוש השנים הקרובות. זאת נוכח הבצורת הקשה הפוגעת בישראל כבר שלוש שנים. כמו כן מציעים בנציבות המים לשקול את הורדת הקו האדום התחתון בכינרת ב-30 סנטימטרים, ואת מפלס המים באקוויפר ההר ב-20 סנטימטרים נוספים, ולבצע שאיבת יתר של 150 מיליון מטר מעוקב מים מדי שנה באקוויפר החוף.

התוכנית גובשה עקב נתונים שנאספו בנציבות המים, ולפיהם עקב מיעוט המשקעים שירדו עד כה בחורף נוצר במשק המים בארץ מחסור של 390 מיליון קוב מים. עיקר הבעיה מצוי באגן ההיקוות של הכינרת.
