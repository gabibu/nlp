

הכנסת אישרה בהצבעה בצהרים את חוק תקציב המדינה וחוק ההסדרים במשק לשנת 2001, בקריאה ראשונה, ובאיחור של יותר מחודשיים.

בעד התקציב הצביעו 54 חברי כנסת, ובהם מהליכוד, ש"ס, העבודה, יהדות התורה, האיחוד הלאומי-ישראל ביתנו. התנגדו לו 32 חברי-כנסת, בהם מהמפד"ל ושינוי. במליאה נכחו בעת ההצבעה 86 ח"כ מתוך 120.

שר האוצר היוצא אברהם (בייגה) שוחט שהציג את התקציב העומד על 240 מיליארד שקל, הביע שביעות רצון מאישור חוק התקציב בקריאה ראשונה, בתמיכת ש"ס והליכוד שהביעו התנגדות לחוק בעת הבאתו וכעת שינו את עמדתם.

השר שוחט קרא לשר האוצר הנכנס סילבן שלום לפעול לביטול החוקים הפופוליסטיים, ובהם חוק משפחות ברוכות ילדים, עד להבאת החוק לקריאה שניה ושלישית ב-31 במארס.

שר האוצר המיועד סילבן שלום פירסם הודעה בה נאמר כי "כעת נכנסים למרתון של שבועיים כדי לאשר את התקציב וחוק ההסדרים בקריאה שניה ושלישית . מדובר בזמן הקצב ביותר שעמד אי-פעם לרשות הממשלה ולשר אוצר כלשהם. אני מאוד מקווה שגודלה של הממשלה והאחריות הלאומית יביא את כולם לתמוך בתקציב בקריאה שניה ושלישית".
