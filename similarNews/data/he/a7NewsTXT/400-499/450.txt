

אמש התיר בית משפט השלום בירושלים לפרסם טענות שטען סוכן השב"כ אבישי רביב נגד מפעיליו, ונגד סוכנים אחרים של השב"כ.

רביב טוען כי סוכני שב"כ נוספים ידעו על כוונתו של עמיר לרצוח את ראש הממשלה המנוח, אך לא דיווחו על כך למפעיליהם.

טענה נוספת של רביב היא כי אף על פי שדיווח לממונים עליו בשב"כ על כוונותיו של עמיר לפגוע בערבים, הם לא הגבירו את הפיקוח עליו. לו עשו כן, טוען רביב, היו אולי מונעים את הרצח.

רביב קובל על כך שבתיקו האישי במחשב שונו פרטים, והוא סבור כי ידו של מישהו מעובדי השב"כ במעל. לטענתו, זה ההסבר לכך שנעלמו דברים שאמר, ושנכללו בחומר החקירה שהועבר אליו.
באפריל 99' הוגש נגד רביב כתב אישום באשמת אי מניעת פשע, ומשפטו היה אמור להיפתח לפני כשבועיים, אולם לאור החלטת השופטת שולמית דותן, סגנית נשיא בית משפט השלום בירושלים, נדחתה תחילתו של המשפט, והוא יחל, כנראה, רק בחודש יוני הקרוב.

בתוך כך הורתה השופטת לתביעה במשפטו של רביב להעביר לידיו את כל מה שנכתב על פעולות החקירה שביצע השב"כ בעניין האחים חגי ויגאל עמיר. כמו כן הורתה השופטת לתביעה להשיב על השאלה "מכוח איזה נוהל", כלשונה, הושמדו טיוטות כתב היד של המסמכים המודפסים בתיקו האישי של רביב , וכן על השאלה האם החומר שוכתב, ואם כן   מתי, ומי שכתב אותו.
