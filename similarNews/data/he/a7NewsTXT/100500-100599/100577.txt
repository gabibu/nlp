

מראות קשים מקדמים את פני צוותי הרפואה של מד"א העושים בסרי לנקה בסיוע במחנות הפליטים. לדברי ד"ר דפנה גבעתי מחברי המשלחת תנאי התברואה וההיגיינה נמוכים מאוד ומקשים על הטיפול הרפואי הדורש טיפול אנטיביוטי במינון גבוה במיוחד.

בין המקרים שבהם היה מעורב הצוות הרפואי הנייד של מד"א הוא מקרה של תינוקת כבת חודש שהתייבשה ממחסור בנוזלים ואיבדה את הכרתה. היא על ידי הצוות כשאחיה כבן ה-6 מחבק אותה בחוזקה בזרועותיו, ומבלי שהיה מודע למצבה הקריטי. התינוקת אותרה באחד המקדשים סמוך לעיירה בלפיטיה (balapitiay) ששם מרוכזים אלפי פליטים נפגעי הצונמי, ברובם ילדים. הצוות הרפואי העניק לה טיפול רפואי מתקדם והעביר אותה ברכב מקומי שאולתר לאמבולנס לבית החולים הקרוב

דובר מד"א ירוחם מנדלה אומר כי המשלחת הרפואית של מגן דוד אדום העובדת ברציפות ימים שלמים מטפלת מדי יום בכ-300 חולים, מרביתם ילדים הסובלים בעיקר מזיהומים של פצעים שלא טופלו בזמן ומסיבוכים זיהומים בדרכי הנשימה, כתוצאה מהשהייה הארוכה במים, תוך שאיפת מים מזוהמים.

לדבריו עד כה טופלו כ 1000 חולים מרביתם ילדים.

המשלחת הרפואית של מגן דוד אדום שיצאה לסרי לנקה לפני כשבוע, פרסה מרפאת שדה מתקדמת באזור עיירת חוף בלפיטיה (balapitiay), והנמצאת כ-100 ק"מ דרומית מזרחית לקולמבו הבירה. המשלחת מונה 9 אנשי רפואה והכוללת 4 רופאים שמתמחים ברפואת ילדים, מחלות זיהומיות ובטראומה, 3 פראמדיקים בכירים, אחות וחובשת רפואת חירום. המשלחת משגרת מדי יום צוות רפואי נייד בתיאום עם רופאים מקומיים המגיע לאזורים המרוחקים מרצועת החוף ובהם מרוכזים אלפי פליטים שעדיין לא קיבלו טיפול רפואי רצוף מאז אסון הצונמי, וכתוצאה מצבם הוחמר והתפתחו אצלם מחלות זיהומיות בעיקר בפצעים ובחתכים שנגרמו בעת המנוסה מגל הצונמי.

דרישה מוגברת לסיוע רפואי זירזה את מגן דוד אדום לשגר משלוח נוסף של תרופות, שיצא כבר אמש את ישראל (15.1.05) יחד עם דורון קוטלר, מנהל אגף המבצעים של מד"א, שלאחר הגעתו לשם, יוכל להעריך את הצרכים הנוספים שבהם מגן דוד אדום יוכל לתרום כהמשך לתכנית הסיוע.(ר)
