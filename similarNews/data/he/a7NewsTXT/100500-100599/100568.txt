

שרון: מנהיגות הרש"פ לא התחילה לפעול להפסקת הטרור, "המצב אינו יכול להמשך". צה"ל לדבריו הונחה להגביר פעילות מבצעית "כל עוד לא נוקפים הפלסטינים אצבע". השר רמון: המצב מזכיר את ערב היציאה מלבנון.

רה"מ שרון הבוקר בישיבת הממשלה: "למרבה הצער, חרף השינוי במנהיגות הפלסטינית, אנחנו רואים כי העומדים בראשה אפילו לא התחילו בפעילות כלשהי להפסקת הטרור. המצב הזה לא יכול להימשך". לדבריו "צה"ל וכוחות הביטחון הונחו להגביר את הפעילות המבצעית המכוונת להפסקת הטרור והם יוסיפו לעשות כן, ללא מגבלות, אני מדגיש - ללא מגבלות, כל עוד לא נוקפים הפלסטינים אצבע. הדרג המבצעי הונחה לעשות כל פעולה, כל פעולה, הנדרשת כדי לעצור את הטרור. עם ישראל נאבק בטרור כבר למעלה ממאה שנים. לא נכנענו לטרור בעבר, ואנחנו לא מתכוונים להיכנע לו כעת. אלו ימים קשים, אך ידענו קשים מאלו".

שרון החליט להקפיא את המגעים עם יו"ר הרש"פ מחמוד עבאס (אבו מאזן).
השר גדעון עזרא אמר כי אין הכוונה שישראל תחדל במגעיה עם אבו מאזן לחלוטין אלא בתקופה הקרובה. אבו מאזן יכול היה לתת ביום היבחרו הוראה לפלשתינים להמנע מלהגיע למקומות החיכוך והוא לא נתן הוראה כזו, אמר עזרא.

ההחלטה עוררה ביקורת בקרב שרי העבודה . שר הפנים אופיר פינס, אמר לפני ישיבת הממשלה כי החלטה זו טעונה הסברים מצד רה"מ. השר שלום שמחון אמר כי מדובר בחלטה נמהרת וכי אין "סיבה לא לתת לו חודש זמן לפעול".
השר חיים רמון אמר כי לאבו מאזן יש יכולת והשאלה אם יש רצון לפעול. אם הם לא יפעלו אמר רמון, "אנחנו נפעל". רמון אומר כי ארגוני המחבלים נוהגים ערב היציאה של ישראל מעזה כמו שהתנהגו הארגונים בלבנון כדי להראות שהם אלו שגרמו לישראל לצאת.(ר)
