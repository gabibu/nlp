

וושינגטון הצליחה לשכנע את מוסקבה להקפיא את עסקת הטילים עם סוריה. כך מדווח היום העיתון הסעודי "אל-ווטן".

לפי הדיווח בעיתון הסעודי, ההתחייבות הושגה במהלך פגישתם של מזכיר המדינה האמריקני היוצא, קולין פאוול, ושר ההגנה הרוסי, סרגיי איוונוב לפני ימים אחדים. ההסכמה זכתה לאישורו העקרוני של נשיא רוסיה, ולדימיר פוטין. עם זאת, נראה שמדובר בהקפאה חלקית בלבד.

מתברר כי סוריה ביקשה לרכוש טילי קרקע מסוג "אס-אס-אקס 26". בנוסף, ביקשו הסורים לרכוש טילים מסוג נוסף, "אס-איי 10" נגד מטוסים, וטילים כתף מסוג "אס-איי 18", שגם הם נגד מטוסים.
המקורות ציינו כי "אין הכרעה בדבר מכירת טילים אלו והנושא עדיין מונח על שולחן הדיונים בין וושינגטון למוסקבה".

