

שליח חב"ד בתאילנד, הרב נחמיה וילהלם התראיין הערב (מוצאי-שבת) לתוכנית 'מוצ"ש בראשון' עם נחום לנגנטל וסיפר על פעילות בית חב"ד בעקבות אסון הצונאמי הקשה. בתוכנית רואיין גם אור ארנון, מטייל ישראלי שפקד את בית חב"ד, וסיפר על חוויותיו.

"עברנו אירוע קשה, ברגע ששמענו על זה עברנו למתכונת חירום", סיפר הרב וילהלם, "טסתי לפוקט, הייתי שם בכל השבוע הראשון עם כל המחזות הקשים מצד אחד, ומצד שני עם סיפורים מדהימים של אנשים שניצלו, ממש בניסים. כל אחד עם הסיפור האישי שלו".

הרב וילהלם הוסיף לספר: "כשהגענו לשם, דבר ראשון עברנו בכל האזורים שבהם מתרכזים מטיילים וניסינו לעזור לכל אלה שנשארו כמעט בלי בגדים ובלי כסף ואוכל. הבאנו להם אוכל, דאגנו לעזור להם להגיע לבנקוק ששם פתחנו בבית חב"ד חפ"ק מיוחד, שבו החבר'ה יוכלו להגיע ולישון ולאכול".

בצד המחזות הקשים, סיפר הרב וילהלם ששמע מאנשים משפטים שנתנו לו חוזק עצום כדי להתמודד. הוא סיפר על יהודי מפינלנד שקרא לו לבית הרפואה. "סיפר לי שאשתו ושלושת ילדיו כנראה נספו באסון, וכשסיים את כל הסיפור, נוצר רגע של שקט. ואז אמר לי, אתה יודע מה? כיהודים צריך למצוא את הטוב. אני בן אדם מאוד עסוק, אני אף לא נמצא בבית כמעט, ובשבוע האחרון הייתי 24 שעות עם אשתי וילדי. אמרתי לעצמי שאם אדם כזה מוצא את הטוב- מי אנחנו שלא נחפש ונמצא את הטוב בכל דבר?"
