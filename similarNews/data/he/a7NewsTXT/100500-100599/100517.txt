

"הכל עדיין פתוח. במאבק נחוש ונחרץ נוכל להציל הכל", מצהיר ברוך מרזל. בראיון לשבועון של חב"ד אומר מרזל כי "בעלי עניין רימו את הרבנים ואת גדולי ישראל".

ברוך מרזל, מראשי היישוב היהודי בחברון ויו"ר חזית יהודית, קורא להעמיד לדין את ראש הממשלה ואת שר הביטחון בגין עבירות של רצח. לטענתו, "השניים אחראים לרצח היהודים בפיגוע בקרני ובכל מה שקורה בגוש קטיף ובשדרות". הוא קורא ליועץ המשפטי להכין נגדם כתב אישום נגדם "והם לא יוכלו לטעון ידינו לא שפכו את הדם הזה".

בראיון לעיתון חב"ד "בית משיח" התייחס מרזל להצטרפות יהדות התורה לקואליציית ממשלת ההתנתקות, ואומר כי "הכל עדיין פתוח. במאבק נחוש ונחרץ נוכל להציל הכל".

"כיהודי שקשור מאד לציבור החרדי וקשור לגדולי ישראל, לצערי הרב מדובר כאן במזימה שפלה של עסקנים בעלי עניין שרימו את הרבנים ואת גדולי ישראל. שוחחתי בשבועות האחרונים עם לא מעט רבנים בשני צידי המתרס, החסידי והליטאי, ואני יודע בוודאות שעסקנים זוטרים הוליכו אותם שולל. זו הסיבה שהם לא כינסו את מועצת גדולי התורה, כי ברגע שהיו מתכנסים ההחלטה הייתה שונה לגמרי", אמר מרזל לעיתונאי שי גפן.

"עצוב מאד בגלל החילול ה' הנורא. על דבר כזה אין כפרה", מוסיף מרזל", הרי בסוף גם יאכלו את הדגים הסרוחים, וגם יגורשו מהעיר. יהדות התורה תהיה חתומה על ההתנתקות שהרי "אין המלאכה נקראת אלא על שם גומרה". הם יהיו חתומים על גירוש יהודים ובסופו של דבר ישלמו את המחיר".

