

מחר בשדרות: "יום אבל עירוני". ראש העיר אלי מויאל: נשבית את השירותים ודגלים שחורים יתנוססו "כדי שהמדינה תבין שכך אי אפשר יותר". צה"ל פועל במבצע "צעד מזרחי" בשכ' זייתון.

4 שנים אנחנו מתאפקים אבל זה נגמר, אומר אלי מויאל ראש העיר שדרות. "קברנו 2 תושבים מפיגוע בקרני ביום שישי, יש לנו נערה צעירה שנאבקת על חייה מפגז שנחת בשכונה שקטה בשדרות במוצאי שבת, והיום תיערך הלוויה נוספת לתושב שנהרג בקרני".

מויאל אומר כי התושבים החליטו בישיבה מיוחדת של העיריה ומועצת העיר להכריז על מחר (ב) כ"יום אבל עירוני" ולערוך צעדת מחאה לעבר בית חנון הנמצאת 800 מטר משדרות "כדי לעורר את הממשלה לעשות משהו כדי להפסיק את ירי הקאסמים". מויאל מוסיף כי יש תכנית צה"לית לכבוש את עזה אם למשל ייהרגו 20 בני אדם בשדרות, "אני לא רוצה שייהרג אפילו עוד תושב אחד", אומר מויאל.

אלה הנערה בת ה 15 שנפצעה אמש (מוצ"ש) מטיל קסאם בשדרות הובאה לבית החולים סורוקה כשהיא במצב אנוש ואושפזה בטיפול נמרץ ילדים . כך מדווח כתבנו משה פריאל. הלילה ב"ה הוטב מצבה היא עדיין במצב קשה אך רופאי בית החולים הצליחו לייצב את מצבה. אחיה בן ה 10 שנפגע אף הוא בראשו מוגדר פצוע בינוני.

ערן פרץ בן ה 7 מירושלים שנפצע מפצצת מרגמה בנצרים עבר ניתוח מורכב וקשה בידו שערך כ11
שעות. רופאי בית החולים הביעו אופטימיות וציינו כי הצליחו לאחות את כף היד.

צה"ל ממשיך לפעול בפאתי שכונת אל זייתו בעזה במסגרת מבצע "צעד מזרחי".
אל"מ אבי לוי מפקד החטיבה הצפונית ברצועת עזה אמר לכתבנו קובי פינקלר כי צה"ל ימשיך ויפעל נגד ארגוני הטרור. "הפעולה שהתחלנו בה היא רק חלק ממערך שלם של פעולות שצה"ל עושה במרחב של שכונת זיתון, ממנה בוצע ירי המרגמות לעבר נצרים. אנחנו לא נמנע מכניסה לתוך השכונה ולמקומות נוספים במידת הצורך כדי לפעול כנגד כל מי שמפעיל טרור נגדנו נעשה הכל כדי שתושבי נצרים ויישובי קו ירוק יוכלו לחיות בשקט.
יחד עם זאת אני לא יכול לומר שבפעולה אחת או שתיים אפשר לסיים את כל ירי המרגמות והקאסמים. מן הסתם נרחיב בסיס הפעילות כי כפי שזה נראה הפלסטינאים ממשיכים בירי ואפילו הביאו לפגיעה בתושבים בשדרות ונצרים".

בתשובה לשאלה האם שוטרים פלשתינים היו מעורבים בפיגוע בליל יום חמישי במעבר קרני אומר אל"מ לוי: "צריך להבין שמעבר קרני הוא עורק החיים של הפלשתינים באזור. הם פוגעים לעצמם ביכולת שלהם להתקיים. מעבר לכך אני מוכרח לומר שהפיגוע במעבר קרני היה יכול להמנע לו הפלשתינים בשטח היו עושים את המוטל עליהם. יש איזור שהוא באחריותם . אם 3 מחבלים עברו דרכם זה סימן שהם לא עשו את המוטל עליהם. אני רואה את המעבר דרכו צריכים לעבור מי שרוצה להגיע לצד שלנו. בצד השני יש כמה מעגלי אבטחה מאויישים בפלשתינים והם לא עשו את המוטל עליהם. מעבר קרני ישאר סגור בטווח הנראה לעין." (ר)
