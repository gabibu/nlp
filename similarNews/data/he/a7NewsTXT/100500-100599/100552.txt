

פרס לראש האופוזיציה האיטלקית מסימו דלמה: התחלת פירוק התנחלויות תחייב תיאום עם הפלשתינים. ע"פ מכתב המינוי, פרס יהיה שותף לקידום ויישום ההתנתקות ו"לתהליכים המדיניים שיוביל רה"מ לרבות מפת הדרכים".

בפגישה שנערכה בין המשנה לרה"מ, שמעון פרס לבין מסימו דלמה מי שהיה ראש ממשלת איטליה וכעת ראש האופוזיציה האיטלקית, התייחס פרס להתנתקות ואמר כי "החד צדדיות תופסק ברגע שנתחיל בפרוק ההתנחלויות, זה יחייב תיאום בינינו לבין הפלסטינים".

לדברי פרס: "הכנסת חוק וסדר בשטחים ע"י הרש"פ והטלת מרות על כל הקבוצות החמושות, יביאו לשינוי משמעותי שיאפשר התקדמות. המשך האנרכיה והואקום השלטוני, קוראים למעשה למעורבות צבאית ישראלית, כדי לשמור על הביטחון".

כתבתנו רותי אברהם מוסרת כי עפ"י מכתב המינוי ששיגר רה"מ שרון לשר המשנה פרס, מופקד פרס על היבטים שונים בנושא ההתנתקות בהם: אחריות לפיתוח הנגב והגליל וראשות ועדת השרים שתוקם לצורך זה. "הרשויות לפיתוח הנגב והגליל יועברו למשרד המשנה. כמו כן, יפעל המשנה למיצוי ההזדמנויות החדשות באזורי הנגב והגליל כתוצאה מתכנית ההתנתקות כאמור במכתב הנשיא בוש מיום 14/4/2004 ".

פרס ישמש כגורם מתאם בין הממשלה לבין "כל הגורמים העוסקים בפיתוח אזרחי וכלכלי, לרבות גיוס משאבים בעולם והכל בהקשר לתוכנית ההתנתקות". כמו כן הופקד פרס על "גיבוש תוכנית כלכלית אסטרטגית לפיתוח רצועת עזה ויחסי כלכלה עם ישראל, בעידן שלאחר ההתנתקות שתכלול הקמת מנגנון בינלאומי שיפעל לפיתוח הכלכלה ברצועת עזה. המשנה יהיה שותף מלא לקידומה ולישומה של תכנית ההתנתקות ולתהליכים המדיניים שיוביל ראש הממשלה לרבות מפת הדרכים".

היום (א) נקבעה לפרס פגישה עם יו"ר מרכז השלטון המקומי, עדי אלדר מכרמיאל ועם יו"ר מרכז המועצות האזוריות, שמוליק ריפמן מרמת הנגב, לדיונים על פיתוח הנגב והגליל.(ר)
