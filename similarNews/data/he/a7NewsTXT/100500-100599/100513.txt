

15 חברי יחידת החילוץ אילות אילות, השתתפו ביום שישי בערב בחילוץ גבר כבן 30, מהרי אילת.

הגבר טייל עם קבוצה גדולה של נופשים, במעלה מלחן, כשני קילומטרים צפונית לבקעת תמנע.
במהלך הטיול נפל האיש ונחבל בשתי רגליו. לאחר שחבריו נוכחו לדעת כי הוא אינו יכול להמשיך בכוחות עצמו את המסלול ובשל החשש כי שבר את רגליו, הוזעקו , באמצעות הטלפון הסוללרי, חברי יחידת החילוץ של אילת אילות.

בשל תנאי השטח הקשים, הוזעקו למעלה מ- 15 מתנדבים לשטח בקעת תמנע. לאחר שאותר מקומם של הפצוע וחבריו, יצאו חברי יחידת החילוץ למסע אלונקות לאורך שלושה קילומטרים, עד שחברו לפצוע.

מאחר והחשכה ירדה, השתמשו חברי יחידת החילוץ בציוד תאורה וחזרו באותה דרך לאורך שלושה קילומטרים כשהם נושאים את הפצוע, על גבי אלונקה כשהוא עטוף בשמיכה תרמית שומרת חום.

בשעות הערב הגיעו המחלצים לנקודת ההתחלה והעבירו את הפצוע לבדיקה בבית החולים "יוספטל" באילת.
