

במטות ערים נערכים לקראת נסיונות פינוי ואומרים כי "חוק המספרים הגדולים" יכול למנוע .
"האפקטיביות הפשוטה של 'חוק המספרים הגדולים' הוכחה במאחזים", אומרת סוזי דים, דוברת מטות ערים.

סוזי דים דוברת מטות ערים אומרת לכתבתנו רותי אברהם כי אם יהיו נסיונות פינוי, יש חשיבות למספר האנשים שיתנגדו בגופם לכך ולכן ציבור גדול חייב להגיע לאותם מקומות. לשם כך יש ליצור מודעות לכך איש איש בסביבתו. "חשוב לשוחח לאט לאט ובשיטתיות עם כל המכרים בכל מיני הזדמנויות. כל אחד צריך לפנות אל מכריו וידידיו שהם חיילים שוטרים ומילואימניקים ולשכנע אותם פשוט מאד שאסור להשתתף בגירוש לא במישרין ולא בעקיפין וכי נסיונות פינוי ניתן וצריך לסכל על ידי נוכחות גדולה מאוד. נוכחות של עשרות אלפים כפי שהיה בגוש קטיף ביום העצמאות - וכפי שמקובל בהפגנות הגדולות בככר מלכי ישראל ובככר ציון".

"האפקטיביות הפשוטה של 'חוק המספרים הגדולים' הוכחה במאחזים, אומרת דים. "מאחזים שאויישו על ידי ציבור גדול שרדו, ויש כאלו ששרדו 17 נסיונות פינוי, ואפשר לחזור על ההישג הזה אם נהיה נחושים".

לדבריה לימית הגיע מספר מועט של אנשים כי לא "נפל אסימון" עד כמה חשוב שאנשים רבים יגיעו. "לא נחזור על טעות זו ולכן כולם חייבים להפנים שאם יהיו נסיונות פינוי בגוש קטיף או בצפון השומרון עלינו להגיע לשם גם אם הדבר כרוך במאמץ גדול עבורנו והמאמץ לקראת זאת חייב להתחיל עכשיו".

בין היתר היא אומרת יש להסביר לאנשים שעובדים כי "יהיה זה מאד נחמד אם יעשו מאמץ גדול וייקחו חופש. מי שיש לו ילדים, שיעשה טובה לאנושות וייקח בייביסיטר גם אם זה יקר ומעצבן. מי שאין לו רכב, בגלל זה רבון העולמים ברא רכבות, אוטובוסים ומוניות".

דים מסבירה כי כדי להכניס את הנושא למודעות הציבור יש צורך להערך כבר עתה ולכן מטות ערים מתחילים לפעול בשיטת "חבר מביא (משוחח עם) חבר".
