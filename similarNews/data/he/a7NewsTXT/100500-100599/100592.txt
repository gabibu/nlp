

תא"ל במיל' פוגל רמ"ט פיקוד דרום לשעבר: הסיבה שלא יוצאים לפגוע בטרור בחאן יונס ברפיח ובמחנות הפליטים היא כי לא ניתנה הוראה של הדרג המדיני. צה"ל יכול ויש בידיו האמצעים לבצע את המשימה.

מלחמה היא ענין לא נעים ואפילו בזוי אך ברגע שהיא נכפית עלינו אנחנו צריכים לנצח בה. כך אומר תא"ל במיל' צביקה פוגל ראש מטה פיקוד דרום לשעבר, בראיון לאריאל כהנא ביומן ערוץ 7.

לדבריו צה"ל הוכיח את עצמו כי כאשר מוצבת בפניו משימה הוא יודע להתארגן עליה במהירות וביעילות. לכן "אני יוצא מנקודת הנחה שהסיבה שלא עושים מבצע כזה היא בשל החלטת הדרג המדיני. שבוחר בנקודת זמן זו לפתור את הבעיה בדרך אחרת, או שיוצא מתוך מסקנה מוטעית, ו'אבי אבות הטומאה בענין זה היא הבריחה מלבנון'".

לדברי פוגל לקחי היציאה מלבנון לא הופקו ויש נטיה לשגות באשליות, גם אז לגבי לבנון וגם כעת בנושא ההתנתקות ובנעשה בעזה. כשיצאנו מלבנון, אומר פוגל, הנצחנו בדרום לבנון מדינת טרור בשליטת החיזבאללה, "שלא נשלה עצמנו אין שם שום דבר אחר חוץ מזה". מאז שיצאנו מלבנון ביוני 00 ועד לרגע זה יש לנו שם 19 הרוגים."מי שמזלזל במספר 19 מזלזל בחיי אדם".

פוגל אומר כי התוצאה שתהיה מהתנתקות כפי שמתוכננת כרגע, תהיה דומה למה שקרה בלבנון רק שהפעם ישראל תשאיר תשתית ארגונית של טרור הרבה יותר חזקה. כזו שמסוגלת להביא לידי ביטוי את כל כוחה בכל נקודת זמן ו"רואים זאת כמעט כל בוקר, כשסופגים אבידות שכל אחת מהן עולם ומלואו".

לדבריו ברגע שהדרג המדיני יחליט, לצה"ל יש יכולת ואמצעים להכנס לרפיח ולחאן יונס ולמחנות הפליטים בעזה ולפגוע בטרור באופן ישיר ומקרוב. "מי שמשלה את עצמו שאחרי שנצא זה יהיה אפס טרור משלה את עצמו אבל באותו רגע נניח את התשתית לכוחות הבטחון הפלשתיניים לנסות להכנס לעשות סדר".

יש לדעת, מוסיף פוגל, ערפאת אז ודחלאן ואנשיו, אז וגם היום, אינם נכנסים לרפיח ולחאן יונס, משום שזו "ארץ חמאס" כבר זמן רב. מישהו חייב להכנס לבצע את העבודה "ואני לא מצפה משום אבו לעשות בעבורי את העבודה. אני, צה"ל, אזרחי מדינת ישראל נצטרך להכנס לשם. יהיה לזה תשלום יקר אבל זו החובה שלנו". פוגל מוסיף כי עזה אינה דומה לג'נין ולא לרמאללה ויש לקחת זאת בחשבון אך זוהי חובת המדינה להעניק בטחון והגנה לאזרחיה שהם בשדרות ובגוש קטיף. (ר)
