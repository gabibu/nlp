

ארגון "יד שרה" הוכר על ידי ועדת האו"ם לעניני ארגונים לא ממשלתיים כגוף מייעץ למועצה הכלכלית חברתית של האו"ם. מעמד זה יאפשר השתתפות הארגון בישיבות מיוחדות של העצרת הכללית ובדיוני גופים בינלאומיים.

ועדת האו"ם לענייני ארגונים לא ממשלתיים (NGO ) הכירה בארגון יד שרה כגוף מייעץ למועצה הכלכלית חברתית של האו"ם (ECOSOC). מדובר בהכרה ראשונה מסוגה לגוף ישראלי יהודי ובמעמד הגבוה ביותר אליו יכול להגיע ארגון לא ממשלתי, ברמה העולמית.

מאיר הנדלסמן מרכז הקשרים המקצועיים הבינלאומיים ביד שרה, אומר כי משמעות ההכרה היא כי עתה יד שרה יוכל להשתתף בוועידות בינלאומיות שהאו"ם מכנס בנושאים הקשורים לפעילות הארגון וכן להשתתף בישיבות מיוחדות של העצרת הכללית ובדיונים של גופים בין-לאומיים אחרים.

לדבריו נציגי יד שרה "ישמשו מומחים ויועצים הן לממשלות והן למוסדות האו"ם ויוכלו להשתתף בדיוני המועצה וגופי המשנה שלה, ולהשתתף באופן פעיל בדיונים. יד שרה תוכל גם להעלות נושאים חדשים לדיון במועצה הכלכלית-חברתית".

לדבריו הענקת מעמד שכזה לארגון הינה בראש וראשונה הכרה והערכה למטרות הארגון ולפועלו ובמיוחד "לעבודה הנפלאה הנעשית על ידי צוות יד שרה   המתנדבים המסורים המסייעים לכל פונה ולתורמים המאפשרים את ביסוס ופיתוח השירותים".

יצויין כי ההחלטה התקבלה פה אחד וללא הצבעה, על אף שיו"ר הוועדה היא נציגת איראן וחברים בוועדה בין השאר נציגים מפקיסטאן, סודן, סין, קובה, וזימבאבואה (מתוך 19 חברים) . במהלך השבועות האחרונים הפנו חברי הוועדה מספר פעמים שאלות הבהרה   יותר מ- 30 - על פעילות יד שרה ביו"ש ועל קשרים פוליטיים כביכול, שיש לארגון. מספר נציגים בוועדה- כולל המשקיפים הסורי והפלשתיני - ניסו לטרפד את קבלתה של יד שרה כגוף מייעץ. נציג גרמניה בוועדה היה "הדוחף" העיקרי להעברת ההחלטה עוד במושב זה, כשהוא מדגיש שדחייה של ההחלטה תהפוך את עניין יד שרה מנושא א- פוליטי לעניין פוליטי.

במהלך השבוע האחרון הצליחה יד שרה לשנות את דעתם של מספר נציגים בוועדה. כך לדוגמא, הועברו תמונות מביקורה של רעיית נשיא סין ביד שרה לפני מספר שנים לנציג הסיני ופרטים אודות הסיוע של יד שרה לעם הטורקי לאחר רעידות האדמה שהיו בארצם.

כבר לפני כשנה הוכרה יד שרה כארגון לא ממשלתי (NGO), שמשמעותה הענקת מעמד של ארגון משקיף במוסדות האו"ם.

יד שרה מסייעת בפיתוח שירותים דומים לשלה ברחבי העולם. כך לדוגמא, סייעה יד שרה בהקמת עשרות סניפי השאלה ברחבי מדינות חבר העמים, בהקמת בית מלאכה לתחזוקת ציוד באנגולה, בתכנון מרכז שירותים לילדים עם צרכים מיוחדים באוזבקיסטן, בהקמת סניפים להשאלת ציוד בדרום אפריקה ועוד.

יצויין כי יד שרה הוקמה בשנת 1976 והיום היא מאגודות ההתנדבות הגדולות בישראל. 6,000 מתנדבים מכל מגזרי האוכלוסייה מעניקים ביותר מ- 100 סניפים מגוון שירותים המאפשרים לכל אדם עם קושי תפקודי להמשיך ולחיות בביתו במסגרת החברה והקהילה. השרות הנפוץ של יד שרה הוא השאלת ציוד רפואי שיקומי חינם.
יד שרה אינה זוכה לתקציב ממשלתי שוטף ופעילותה ממומנת בעזרת תרומות. בין הפרסים שזכה הארגון: פרס ישראל על תרומה מיוחדת לחברה ולמדינה, אות הנשיא למתנדב ופרס קפלן לייעול וחיסכון. (ר)
