

ביומיים האחרונים הסתמן סיכוי לסיום העיצומים שנוקטים עובדי המכס והמע"מ, זה שלושה שבועות.

במו"מ בין ועד העובדים להנהלת האוצר נענו שתי הדרישות העיקריות של העובדים: מתן תוספת שכר למוכסים העוסקים גם בבידוק ביטחוני ותוספת שכר לעוסקים במניעת הברחות עבור עבודה בשבתות.

היום תידון בין הצדדים דרישה שלישית של העובדים: הרחבת מספר הזכאים להשתתפות המעסיק בהוצאות רכב.

יו"ר הוועד, שמואל לוי, העריך שיושג הסכם גם בנושא זה והעיצומים, שהתבטאו בהאטה בשחרור סחורות יצוא ויבוא בנמלים, יסתיימו עד יום שני בבוקר.

