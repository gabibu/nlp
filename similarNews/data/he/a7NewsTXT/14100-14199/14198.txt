

אשתו של הנשיא האמריקני, לורה בוש, פתחה בשבת במסע להגנת זכויותיהם של הנשים האפגניות, והתחילה בכך מתקפה תקשורתית עולמית להבטחת ייצוגן באפגניסטן שלאחר הטליבאן.

"המלחמה בטרור היא גם מאבק למען זכויותיהן וכבודן של הנשים", הדגישה בוש , במסגרת המסר הנשיאותי השבועי המשודר ברדיו.

זוהי הפעם הראשונה שאשתו של נשיא אמריקני מחליפה את בעלה בהעברת המסר השבועי לאומה.

פקידים בכירים בבית הלבן ציינו שעם השקת המערכה התקשורתית על דיכויים האיום של הנשים האפגניות, הם מקווים להגיע להכרה בזכויותיהן במשטר הבא באפגניסטן, ולהטיל עליהן תפקיד משמעותי יותר במטרה להבטיח את היציבות במדינתן.

"כולנו מחוייבים להתערב", הדגישה גברת בוש. "המלחמה באלימות נגד הנשים והילדים לא שייכת לתרבות מסויימת. זוהי קבלה של גישה אנושית משותפת, התחייבות משותפת של האנשים בעלי רצון טוב בכל היבשות".

גברת בוש הדגישה שאין לדיכוי הנשים באפגניסטן ולא כלום עם דת האיסלאם, או עם מצב הנשים ברוב המדינות המוסלמיות האחרות בעולם.

"רק הטרוריסטים והטליבאן מונעים חינוך מנשים. רק הטרוריסטים והטליבאן מאיימים לתלוש את ציפורניהן של הנשים המשתמשות בלקה לצפרניים", הוסיפה.

אישים אמריקנים אחרים, בנוסף לשרי בלייר רעייתו של ראש ממשלת בריטניה, ישתתפו במערכה זו בימים הקרובים, כך ציין הבית הלבן.

במטרה לתמוך במתקפה תרבותית-חברתית זו, פירסם בשבת משרד החוץ האמריקני דוח על התנהגות הטליבאן כלפי הנשים, והוסיף שזהו אחד המשטרים הגרועים ביותר בעולם בכל הקשור לשמירה על זכויות האישה.

לפני 10 שנים, היוו הנשים 70% מהמחנכים, 50% מהפקידים הממשלתיים ו-40% מהרופאים בקאבול, מזכיר הדוח.

כאשר המיליציה הפודמנדליסטית תפסה את השלטון ב-1996, אולצו הנשים לעזוב את מקומות עבודתן, את האוניברסיטאות, ונמנע מאלה שעברו את גיל ה-18 ללמוד, מדגיש הדוח.

הטליבאן הגבילו את נגישות הנשים למערכת הבריאות, הגבילו את צעדיהן, ואילצו אותן לכסות את גופן מכף רגל ועד ראש במקומות ציבוריים.

"הטליבאן טענו שהם בכך פועלים לטובת הנשים, אבל לאמיתו של דבר, הם הובילו אותן לעוני, לבערות ופגעו בבריאותן, ואלה תנאים שלא עולים בקנה-אחד עם היחס לנשים בעולם המוסלמי ועם מצוות האיסלאם", כך לפי הדוח.

"כל ממשלה עתידית באפגניסטן חייבת להיות רב-אתנית, מייצגת, ולכבד את זכויות האדם, כולל זכויות הנשים והנערות", הודיעה סגנית שר החוץ, פאולה דובריאנסקי.



