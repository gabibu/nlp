

שר החוץ שמעון פרס נאם אתמול בפני עצרת האו"ם והצהיר שם כי אף כל פי שאין מדובר במדיניות רשמית של ישראל, הרי שרעיון המדינה הפלשתינית הוא כמעט בגדר קונצנזוס מבחינת הציבור הישראלי.

לדבריו, מדינה פלשתינית שאינה מלחמתית, ומוצלחת מבחינה כלכלית היא ההימור הטוב ביותר של ישראל. פרס פנה פנייה ישירה אל הרשות וגינה את הטרור הפלשתיני. הוא הדגיש כי כל עוד שולט הטרור אין לישראל ברירה אלא להגן על אזרחיה, וציין כי בכל יום יש כארבעים אירועי טרור מסוגים שונים. הוא הוסיף ואמר כי אי אפשר לעשות דבר כל עוד נמשך הטרור.

מועצת יש"ע קראה לראש הממשלה לפטר את פרס, וזאת, כדי להוכיח את טענתו כי דברי שר החוץ נאמרים על דעת עצמו, וכי הוא איננו שותף להם. שרון נבחר כדי להחזיר את הביטחון לאזרחי ישראל , ולא כדי שייכנע לערפאת וייתן לו פרס בדמות מדינה פלשתינית, דברי המועצה.

גם שר התיירות בני אלון דורש מראש הממשלה לפטר את שר החוץ, ולהצהיר בפומבי כי הוא מסתייג מדבריו, וכי הוא מודיע בבירור שדברים אלו אינם מבטאים את קווי היסוד של הממשלה.

השר דני נווה אמר כי פרס לא קיבל שום מנדט להצהרתו: "העובדה שזו הפעם הראשונה שמנהיג ישראלי מביע הסכמה מעל בימת האו"ם למדינה פלשתינית בעיצומו של מסע טרור קשה נגדו היא משגה חמור, ואובדן עשתונות".

ביומן הצהריים של ערוץ 7 אמר אתמול השר נתן שרנסקי, יו"ר "ישראל בעלייה", כי מפלגתו מתנגדת להקמת מדינה פלשתינית. שרנסקי אמר: "הרשות הוכיחה כי היא רשות טרוריסטית. להקים היום מדינה פלשתינית פירושו של דבר להקים עוד מדינת טרור בעולם, ומי רוצה עוד מדינת טרור בעולם"? שאל .

ראש הממשלה לשעבר בנימין נתניהו התארח אתמול באולפני ערוץ 7, ואמר ביומן הצהריים כי הליכוד מתנגד התנגדות רשמית להקמת מדינה פלשתינית, וכי מעולם לא שינה את החלטתו בעניין זה. פרס,
לדבריו, משקף את דעתו של מיעוט קטן בציבור, והוא גם מן האחרונים שעדיין נותן אמון בערפאת. נתניהו אמר שלאחר המערכה הטרוריסטית רצחנית שניהל ערפאת נגד מדינת ישראל במשך שנה שלמה, ושבעקבותיה נרצחו למעלה ממאתיים אזרחים, הצהרת תמיכה במדינת טרור, היא בגדר מתן פרס לטרור.

נתניהו הצביע על האבסורד שלפיו בכל עולם התקבלה נורמה שבטרור נלחמים באמצעות מיגור משטרי טרור, ובישראל עושים את ההפך.

לדברי נתניהו, הצהרתו של ראש הממשלה המקבלת את הרעיון של הקמת מדינה פלשתינית היא שגיאה טקטית ומהותית. השגיאה הטקטית נובעת, כאמור ממתן פרס לטרור, אך עוד יותר מכך, השגיאה המהותית, לדבריו היא שהטרור שיופעל ממדינה פלשתינית יגבר עוד יותר מזה שמופעל מהרשות הפלשתינית. המדינה פלשתינית תהיה בעלת מרחב אווירי, היא תכרות בריתות עם עיראק ועם אירן, והיא תשלוט על גבולות, שדרכם יהיה אפשר להחדיר גם טנקים וטילים, אמר נתניהו. ההבטחות שהיא לא תקבל את סמלי הסטטוס של מדינה, כגון צבא, שליטה על גבולות ומרחב אווירי אין בהן ממש, גם משום שערפאת אינו מכבד הסכמים, וגם משום שכשתקום חלילה מדינה פלשתינית ידרוש ערפאת מיד את סמלי הסטטוס המגיעים למדינה, והוא יקבל אותם מהקהילייה הבינלאומית, אמר נתניהו.

לדעת נתניהו יש לעמוד ולקרוא תגר על הניסיון הנוסף של פרס לגרור את מדינת ישראל להרפתקה מדינית אסונית, כפי שכבר עשה באוסלו.
