

יאסר ערפאת נשא אתמול נאום מיוחד לרגל ציון 13 שנה ל"הצהרת אלג'יר", שבה הכריז על הקמת מדינת פלשתין. ערפאת הדגיש כי "הדם הפלשתיני שנשפך לא יהיה לשווא", והוסיף: "שעת החופש והעצמאות לעמנו, לאדמתנו ומקומותינו הקדושים מתקרבת".

עוד אמר כי ההסכם המדיני עם ישראל חייב להתבסס על החלטות האו"ם ועל נסיגה ישראלית מלאה לקווי 67'. לדבריו, אירועי השבועות האחרונים בעולם מוכיחים שיש קונצנזוס בעולם, והוא שהמדינה הפלשתינית היא הבסיס לפתרון צודק, וכן לשלום וליציבות בכל האזור.

ערפאת בירך את המחבלים, שכינה "שאהידים", הפעולים נגד מדינת ישראל. ערפאת הבטיח שלזכרם ימשיכו הפלשתינים לפעול כדי להניף את דגל פלשתין מעל לחומות ירושלים. ערפאת גם בירך את הפליטים במחנות הפליטים שבפזורה ושביש"ע, ואמר כי הפלשתינים דבקים בפתרון בעיית הפליטים על בסיס החלטת האו"ם 194.

יצוין כי בבתי ספר ברש"פ מלמדים את התלמידים כי "פלשתין" משרעת מהים עד לירדן, ומדינת ישראל כלל אינה מופיעה במפות של הרשות.

באתר האינטרנט הרשמי של הרש"פ מופיעות הערים חיפה ולוד תחת הכותרת "ערים פלשתיניות". האמנה של אש"ף, הקוראת להשמדת מדינת ישראל ואת תושביה, מופיעה אף היא באתר תחת הכותרת "האמנה הפלשתינית".

כזכור, בין הדברים הכתובים באמנה נאמר כי "המאבק המזוין הוא הדרך היחידה לשחרור פלשתין, ולכן הוא אסטרטגיה ולא טקטיקה. שחרור פלשתין, מהמבט הערבי, הוא חובה לאומית כדי להדוף את הפלישה הציונית הקולוניאליסטית מהמולדת הערבית הגדולה ולטהר אותה מהישות הציונית...החלוקה של פלשתין ב-1947 והקמתה של מדינת ישראל בטלות ומבוטלות מעיקרן...הטענה כי יש זיקה היסטורית או דתית בין יהודים לפלשתין אינה תואמת את העובדות ההיסטוריות".
