

בשיחה ביומן הצהריים של ערוץ 7 אמר אתמול צבי הנדל מ"האיחוד הלאומי" כי מבירור ישיר שהוא ערך עם רה"מ שרון עולה שהסיכום שהושג עם סיעתו לא השתנה.

לדברי הנדל, סוכם עם רה"מ שהיה אם יהיו מהלכים מעשיים לקראת הקמת מדינה פלשתינית תלך המדינה לבחירות. הנדל הוסיף כי הוא מאמין להבטחותיו של שרון, אך אם יתברר שסיעתו הוטעתה "לא נהיה שם" אמר.

הנדל אמר כי לדעת סיעתו חשוב לעצור תהליכים הרסניים, ולעשות זאת מתוך הממשלה, וכי עזיבת הממשלה תשרת את פרס, ותחזק את מחנה השמאל.

חבר מועצת יש"ע המשפטן אליקים העצני, אמר כי ראש הממשלה כבר הפר את הבטחתו לאיחוד הלאומי, הבטחה שנתן לפני שבועיים, שלא לרקום תוכניות מדיניות סודיות. מתברר, אומר העצני, כי בפגישת פרס-שרון במוצאי שבת הם סיכמו בחשאי מהלך מדיני, שבמוקד שלו הקמת מדינה פלשתינית.
