

105 אלף דורשי עבודה שהתייצבו בלשכות התעסוקה והזכאים לדמי אבטלה עבור אוקטובר, לא יקבלו היום (ראשון) את התשלומים המגיעים להם, עקב שביתת עובדי המשרד הראשי בביטוח הלאומי, שהחלה לפני שבועיים.

הנהלת המוסד לביטוח לאומי שקלה לעקוף השביתה על ידי מתן תשלום למובטלים בסכום זהה לזה ששולם בספטמבר, אך התברר לה כי המהלך בלתי אפשרי, מאחר שבאוקטובר כמדי חודש, נגרעו מרשימת הזכאים לדמי אבטלה, %15 מהמובטלים "הוותיקים". לעומת זאת, 35 אלף זכאים לתשלומי הבטחת הכנסה יקבלו את הכספים המגיעים להם, בעקבות הודעת ועד העובדים, שנמסרה ביום חמישי שעבר בבית הדין האזורי לעבודה בירושלים.

אתמול הבהירו העובדים כי "כל עוד לא תחול התקדמות במו"מ על דרישותינו, לא יהיו הקלות נוספות בשביתה".
