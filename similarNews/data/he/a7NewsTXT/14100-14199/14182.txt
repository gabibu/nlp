

התאחדות הסטודנטים הארצית החליטה במוצאי שבת "לעלות על בריקדות" ולהגביר את צעדי המחאה לנוכח שביתת הסגל הבכיר באוניברסיטאות, הפוגע בשנת הלימודים.

מיום ראשון בבוקר יחלו הסטודנטים לשבש את החיים באוניברסיטאות במחאה על הקצב האיטי של התנהלות המשא ומתן בין המרצים השובתים לבין האוצר. הסטודנטים טוענים, כי הם הקורבן היחיד של שביתת המרצים וכי צעדי המחאה באים להגן עליהם.

נמסר, כי משעות הבוקר המוקדמות ישתלטו עשרות סטודנטים על שערי הקמפוס באוניברסיטת תל אביב וינעלו אותו בשרשראות ובמנעולים, ימנעו כניסתם של עובדי המנהלה ואנשי הסגל ויתירו רק לסטודנטים להיכנס בשערי האוניברסיטה כדי להגיש עבודות. לדברי הסטודנטים, בכך יהפך הקמפוס ל"שטח סטודנטיאלי סגור".

באוניברסיטת בר אילן יערכו הסטודנטים הפגנה בשעות הבוקר, בשער הראשי של האוניברסיטה.

באוניברסיטת בן גוריון יסגרו הכניסות לחניוני הקמפוס באמצעות גמלים, ואנשי הסגל והמנהלה לא יוכלו להחנות את רכבם. הסטודנטים מצפים כי נעילת החניונים תיצור פקק ביציאה ברחוב הנשיאים מבאר שבע.

קמפוס האוניברסיטה העברית בגבעת רם, בו נערכת עיקר עבודת המחקר, ייסגר על ידי הסטודנטים המבקשים בכך לשתק את הפעילות המחקרית בקמפוס. בקמפוס הר הצופים של האוניברסיטה תערך הפגנה גדולה בשער הראשי.

בטכניון הוקמה במוצאי שבת בערב בשער הכניסה המרכזי חומת לבנים אותה מכנים הסטודנטים "חומת המגן". החומה תמנע כניסתם לקמפוס של אנשי מנהלה והסגל האקדמי ביום ראשון בבוקר, אך הסטודנטים שומרי החומה יתירו לחבריהם לעבור בשער.

בחיפה מתכוונים הסטודנטים להשתלט ביום ראשון על שערי האוניברסיטה למשך מספר שעות ולאפשר רק לסטודנטים להיכנס בהם.

יו"ר התאחדות הסטודנטים ליאור שטרסברג אמר במוצאי שבת, כי "לדאבוננו הרב הסטודנטים ממשיכים להיות שבויים של מו"מ מביש ולא אחראי, ולכן אנו נאלצים להחריף את צעדי המחאה בקמפוסים ומחוצה להם, החל מיום ראשון בבוקר.

"אני קורא לראשי הסגל האקדמי הבכיר להבין את גודל המצוקה במשק ואת השעה הקשה בו המשק נתון, ולשקול ולהכריז באופן חד צדדי על סיום השביתה. אני בטוח כי צעד זה יוכיח אחריות ובגרות מצד המרצים ויזכה לנקודות זכות גם אצל שר האוצר ואנשי משרדו", אמר יו"ר ההתאחדות.
