

כשנה וחצי אחרי נסיגת צה"ל מלבנון עוזבים אנשי צד"ל את ישראל, שאליה נמלטו כפליטים, והם שבים ללבנון. זאת, אף על פי שעם שובם ללבנון רבים מהם נכלאים בכלא הלבנוני או שמסכנים את עצמם בכל מיני סיכונים אחרים.

מרים הוד, תושבת מטולה, סיפרה אתמול ביומן ערוץ 7 כי הסיבה העיקרית לעזיבתם של אנשי צד"ל בחזרה ללבנון היא אכזבתם מיחסה של מדינת ישראל אליהם. לדבריה, אנשי צד"ל מרגישים שהיחס אליהם כאן תואם את הפתגם הציני: "הכושי עשה את שלו, הכושי יכול ללכת". נותנים להם להבין שאין להם מה לעשות פה, אמרה, והוסיפה שגם את כספי הפיצויים שהובטחו להם הם יכולים לקבל רק אם הם חוזרים ללבנון.

לדבריה, כאן אין להם כסף, אולם הם יכולים לקבל תמיכה כספית רק אם הם חוזרים ללבנון. הם מקבלים כספי פיצויים בשיעור גבוה, ועוד סכומים, דבר שמפתה אותם לשוב למקום הסכנה.

כדי להבטיח את בטחונה הכלכלי של משפחתם הם מוכנים להעמיד את חייהם בסכנה, אמרה הוד. לדבריה, הגוף המטפל באנשי צד"ל הוא מנהלת, שמאחוריה מסתתר השב"כ. הוד הוסיפה כי בעבר קיבלו אנשי צד"ל סיוע לתשלום שכר דירה במשך שנה, והובטח להם כי הם יקבלו גם זכויות של עולים חדשים, אבל ההבטחות לא קוימו.
