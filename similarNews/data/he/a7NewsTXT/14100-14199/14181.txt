

פקיד אמריקני בכיר הודיע שמוחמד עאטף, אחד מעוזריו של בן-לאדן, נהרג כנראה בהפצצה אווירית אמריקנית ליד קאבול לפני ימים אחדים. מבלי לאשר באופן רשמי את הידיעה הזו, תיאר אותה שר ההגנה דונלד ראמספלד כ"ראויה לאמון".

מותו של עאטף, מהווה מכה קשה לרשת הטרור אל-קאעידה אם הוא יאומת, והוכחה ששותפיו של בן-לאדן לא יוכלו להימלט לאורך זמן מידה הארוכה של ארה"ב.

לשוטר המצרי לשעבר מיוחס תפקיד מפתח בפיגועים של ה-11 בספטמבר בארה"ב. אמריקה הציעה פרס של 5 מיליון דולר על ראשו.

אם מותו של עאטף יוכח כנכון, הוא יהיה ההרוג הבכיר הראשון של אל-קאעידה, במסגרת המערכה האמריקנית בעקבות הפיגועים בניו יורק ובוושינגטון.

עאטף תואר כאחד המפקדים הצבאיים של רשת אל-קאעידה, וכיורש פוטנציאלי של בן-לאדן במקרה שזה ימות. בתו נשואה לאחד מבניו של בן-לאדן.

"אוסאמה נתן בו אמון לאורך כל הדרך, והוא עסק לא רק בנושאים צבאיים, אלא גם בנושאי ארגון", אמר מקור פקיסטני המקורב לבן-לאדן.
