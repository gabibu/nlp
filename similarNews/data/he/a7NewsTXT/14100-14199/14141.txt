

אמש ירו ערבים רקטה ו-4 פצצות מרגמה לעבר יישובים ישראלים ומוצב צה"ל באזור חבל עזה. שלוש פצצות נפלו סמוך ליישובים מחוץ לחבל עזה. פצצה נוספת נורתה לעבר מוצב צה"ל ליד נווה דקלים והרקטה נורתה לעבר מעבר ארז בצפון חבל עזה. לא היו נפגעים. גורמים בצה"ל דיווחו כי הרקטה היא תוצרת מקומית של מחבלים ברש"פ. במשך הלילה נורו רימונים אל מוצב צה"ל ליד רפיח.

מטען חבלה התגלה אתמול ופוצץ בשלום בכביש בין איתמר לאלון מורה. בקבוק תבערה הושלך לעבר אוטובוס בצומת יקיר. בכל האירועים הללו לא היו נפגעים, ולא נגרם נזק.
אתמול לפנות בוקר חדר פלשתיני לביתו של תושב משואה שבבקעת הירדן, ודקר אותו. כתבת עתי"ם מוסרת, כי לפנות בוקר הבחין התושב באלמוני המשוטט בתוך ביתו. הוא הסתער עליו, ובמהלך ההתגוששות ביניהם נדקר ונפצע קל. בסופו של דבר נלכד הפורץ, והועבר לידי המשטרה. זו בודקת כעת אם הרקע לפריצה חבלני או פלילי.

אתמול ירו הפלשתינים על בסיס משמר הגבול בבית לחם. אין נפגעים. לא השיבו אש. אש פלשתינית נפתחה לעבר כוח צה"ל שנע סמוך לכפר דרום. כמו כן נורתה אש לעבר כוח צה"ל בצומת גוש קטיף.
כתבנו קובי פינקלר מדווח כי אש נפתחה לעבר רכב צבאי שנע בצומת גוש קטיף. לא היו נפגעים, ולא נגרם נזק.

משטרת מחוז בנימין לכדה שני נערים יהודים שהודו בחקירתם כי בימים האחרונים השליכו אבנים למכוניות של פלשתינים בין היישובים מכמש ורימונים, בכביש אלון. נוסעים פלשתיניים אחדים נפצעו מיידוי האבנים. כתבנו קובי סלע אמר כי צפויים מעצרים נוספים.

שר הביטחון הכריז על סדרת הקלות לפלשתינים לקראת חודש הרמאדן. כתבנו חגי הוברמן מסר כי הקלות אלו כוללות פתיחת מחסומים וכבישים מסוימים, והרחבת תחום הדיג בחופי עזה, הגדלת מכסות הסוחרים הפלשתינים הרשאים להיכנס לתחומי מדינת ישראל, ואף שחרור של 30 אסירים פלשתיניים. לא ברור אם ביניהם נכללים גם מחבלים.
