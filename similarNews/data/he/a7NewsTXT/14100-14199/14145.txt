

המיתון החריף במשק, הירידה בצמיחה ובייצוא והנתונים הקשים של 195 אלף דורשי עבודה בחודש שעבר, כל אלו גרמו לתקשורת להכריז כי המשק במצב קריסה.

פרופ' בן ציון זילברפרב, מי שהיה מנכ"ל משרד האוצר, אמר אתמול לכתבנו כי מדינת ישראל מצויה בהאטה כלכלית, אך המשק הוא חזק ויציב, ורחוק מקריסה.

לדבריו, שנת 2001 עתידה להיות השנה הגרועה ביותר ב-15 שנים אחרונות. יחד עם זאת הסביר הפרופסור כי רוב הסיבות להאטה בצמיחה במשק נעוצות בסיבות חיצוניות.

זילברפרב אמר שיתרונה של החתירה ל"עיסקת חבילה" אינו ברור לו, מאחר שבדרך כלל עסקה כזו נרקמת על רקע דרישות של עובדים להעלאות שכר גבוהות, ואז העסקה היא שהשכר לא יעלה, והממשלה מצדה לא תעשה צעדים מסוימים המכבידים על האזרח, אבל, לדבריו, המצב הוא שלמעט קבוצות לחץ בעלות עוצמה כמו אנשי הנמלים ואנשי המוסד לביטוח לאומי, בשוק העבודה אין העובדים דורשים דרישות שכר מופרזות, וכל עובד שמצליח לשמור על מקום עבודתו שמח.

"לא ברור כל כך מה הנדוניה שכל אחד מהפרטנרים צריך להביא לעסקה", אמר. לדבריו, הוא מצפה מהממשלה להפגין מנהיגות כלכלית בצעדים שיאותתו למשק כי יש מצב חירום והאטה כלכלית. אם חברי הכנסת במצב זה מציעים לעצמם תוספות שכר של חצי מליון שקלים הם מאותתים למשק שהמצב אינו גרוע, אמר, והוסיף שאז מתקבלת גם התגובה: "אם הם מקבלים למה אנחנו לא?!".
