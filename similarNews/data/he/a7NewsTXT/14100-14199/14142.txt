

בית הדין לעבודה בירושלים דחה את עתירתם של רפיק חלבי ושאר המועמדים לניהול הערוץ הראשון. כך מסרה העיתונאית חני לוז. בית הדין קבע כי אפשר לדרוש מהמועמדים לעבור בדיקות מיון והתאמה מקצועיות באמצעות חברה חיצונית.

העתירה הוגשה לבית הדין לעבודה בעקבות החלטתה של ועדת המכרזים של רשות השידור שלא להחליט על אחד מהמועמדים אלא לאחר קבלת חוות דעת מקצועית חיצונית. בית הדין קבע כי בסמכותה של ועדת המכרזים לדרוש דרישה מעין זו, וכי לא הוכח שהדרישה קנטרנית ונועדה להביא לכך שהמכרז ייפתח למועמדים חיצוניים, כפי שטענו העותרים.

יו"ר הרשות נחמן שי בירך על ההחלטה.

עוד בנושא מינויים ותקשורת: השר רענן כהן הכין רשימה של 17 מועמדים, שמתוכם ייבחרו 5 חברים נוספים למליאת רשות השידור.

בין המועמדים שברשימה: אורי דן עיתונאי ומקורבו של רה"מ, מתי דוד פעיל ציבור בתחום התקשורת, אבי פרחן, ממפוני ימית וממקימי היישוב אלי סיני, אבי דורון, לשעבר איש תקשורת, ואחיו של הרב הראשי הספרדי הרב בקשי דורון.

העיתונאית חני לוז מסרה כי במליאה יכולים לכהן 30 חברים מטעם הממשלה וחבר אחד מטעם הסוכנות. כיום מכהנים במליאה 26 חברים.

לאחרונה התפטרו אדם ברוך ועליזה אולמרט. אחד מחברי המליאה שנעדר מישיבותיה פוטר. כמו כ,ן נתפנה מקומו של דודו דותן ז"ל, שהיה יו"ר אמ"י. חנן יובל, המכהן, לאחר פטירתו של דותן, כיו"ר אמ"י, מועמד אף הוא לכהונה במליאה.
