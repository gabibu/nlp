

שכונת פסגת זאב בירושלים ממוקמת קרוב לכפר חיזמה, אך כמאה ילדים בשלושה גני ילדים בשכונה אינם זוכים כלל לשמירה.
נציג ועד ההורים ואב לאחד מילדי הגן בועז הרמן הביע כעס על כך שכל פניותיו לגורמים האחראיים, לא נענו "אני דואג", אמר היום, "שלושת הגנים בתשלובת אחת שוכנים מול אתר בניה גדול ופועלים פלשתינים מתצפתים עלינו כל הזמן", הוסיף.

הרמן פנה לשר לבטחון פנים עוזי לנדאו, לראש עיריית ירושלים אהוד אולמרט , לשרת החינוך לימור לבנת ולמפקד מחוז ירושלים ניצב מיקי לוי. לדבריו, כל אחד מהגורמים הללו התנער מהאחריות לשמירה על הילדים.

לדברי הרמן ניצב לוי השיב כי החשש לשלומם של הילדים מובן אך מדינת ישראל מממנת את השמירה בבתי הספר בלבד ולא את גני הילדים. הוא הציע להרמן, כי ההורים יתארגנו ויממנו את האבטחה מכיסם הפרטי.

ביום ראשון מתכוונים ההורים להפגין מול עיריית ירושלים, במטרה להביא להתערבות העיריה בנושא, שכן היא המפעילה את הגנים מטעמה.

ביום שלישי מתכוון ח"כ זבולון אורלב לכנס את ועדת החינוך של הכנסת לדיון דחוף בנושא אבטחת הגנים בפסגת זאב, בעקבות פניה של ועד ההורים.

יש לציין כי בשכונת גילה הוחלט לאבטח את גני הילדים בסיוע של המשטרה, בעקבות הירי החוזר ונשנה מבית ג'אלה. כמו כן גן הילדים ברחוב דב סדן בפסגת זאב מקבל בשעריו 50 ילדים והוא מאובטח, למרות מקומו בעומק השכונה ובמרחק רב יחסית מקו התפר.
