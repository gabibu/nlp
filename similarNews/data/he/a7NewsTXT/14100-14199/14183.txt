

נציגות השופטים הארצית, שבה שלושה שופטים, לא תשתתף עוד בישיבות הוועדה המשותפת ללשכת עורכי הדין ולשופטים, הבוחנת את המשוב שעורכת לשכת עורכי הדין והמדרג את איכות השופטים ורמתם באמצעות שאלון המופץ בקרב עורכי הדין. בראש הוועדה עומדת שופטת בית משפט העליון דליה דורנר.

הוועדה קמה ע"פ בקשת השופטים כדי לבחון אם יש חלופות למשוב.

השופטים החליטו להחרים את הוועדה ולא להשתתף בישיבותיה, משום שהוועד המרכזי של לשכת עורכי הדין קבע בישיבתו מיום 13 בנובמבר מועד סופי לקיום המשוב. ההחלטה היתה בעיצומם של דיונים משותפים עם השופטים. בנסיבות אלו החליטו השופטים החברים בוועדה שאין עוד טעם בהשתתפותם, משום שהוועד המרכזי "כבר חרץ מראש את גורל הדיונים בוועדה ופסק את דינו והחליט לקיים את המשוב בכל מחיר".

להנהלת בתי המשפט נמסר, כי המועד שהוחלט שבו יתקיים המשוב שנוי במחלוקת גם בקרב עורכי הדין והחלטה גם נוגדת החלטה אחרת של המועצה הארצית של לשכת עורכי הדין שהתקבלה ב-30 באוקטובר והעניקה "פסק זמן" הנדרש לדיוני הוועדה.

כאמור, בראש הוועדה המדוברת עומדת השופטת דליה דורנר והיא תמשיך לעמוד בראש הוועדה, אבל השופטים שמייצגים את כלל שופטי ישראל ובהם יהודית צור מבית המשפט המחוזי בירושלים לא ישתתפו בוועדה.

נשיא בית המשפט העליון אהרון ברק מתנגד נחרצות למשוב של לשכת עורכי הדין משום שלטענתו הוא פוגע בעבודה המקצועית של השופטים.
