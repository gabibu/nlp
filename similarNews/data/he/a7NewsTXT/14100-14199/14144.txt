

בית משפט השלום בירושלים זיכה אתמול את פעיל הימין איתמר בן-גביר, שהואשם כי הדביק ליד סניף "דור שלום" בירושלים כרוזים ובהם תמונת מונטאג' של ראש הממשלה לשעבר יצחק רבין המנוח, בעירום.

מתחת לתמונה נרשמו המילים "בת שבע עם כל הפלמ"ח" וכן "גם לנו יש חופש ביטוי". הכרוזים נתלו זמן קצר לאחר שהתפרסמה פרשת פעמוני היובל, אז הייתה אמורה להופיע להקת המחול בת-שבע בבגדים תחתונים, לצלילי הפיוט "אחד אלוקינו".

הפרקליטות האשימה את איתמר בן-גביר בהתנהגות פסולה במקום ציבורי, בהשגת גבול ובהשחתת פני מקרקעין.

השופטת רבקה פרידמן-פלדמן כתבה בהחלטתה כי בשל סתירה בעדויות שנמסרו במהלך המשפט, היא מזכה את איתמר בן-גביר מהאשמות. בגזר הדין היא כותבת כי עדותו של לוי לוין, שבאמצעותה ביקשה הפרקליטות להרשיע את בן-גביר, אינה עקבית, וכי הוא משנה את גרסתו מפעם לפעם.

עוד כתבה השופטת: "יש גם ממש בטעוני הנאשם, כי אף שאין מחלוקת על כך שמדובר בכרוז מעורר סלידה הראוי לכל גינוי, התייחסו בעבר הרשויות, ובהן רשויות המשפט, לפרסומים בוטים ומגונים לא פחות כאל פרסומים הראויים להגנה בשם ערכי הדמוקרטיה וחופש הביטוי. עם זאת, לאור זיכויו של הנאשם אין צורך להיכנס לשאלה זו", דברי השופטת. יצוין כי זה הוא הזיכוי ה-28 של בן גביר.
