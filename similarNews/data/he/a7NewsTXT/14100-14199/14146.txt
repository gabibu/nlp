

במפלגת העבודה עדיין אין יו"ר. אתמול הציע השר בנימין בן אליעזר לח"כ בורג לערוך בחירות חוזרות בתוך שבועיים, בחירות שרק הם יהיו המועמדים בהן.

ד"ר אשר כהן מהמחלקה למדעי המדינה באוניברסיטת בר אילן אמר אתמול בראיון בערוץ 7 כי לדעתו בורג לא יסכים לכך, וזאת מחשש להתארגנות. כהן אמר כי הבעיה של מפלגת העבודה היא שבחירות חוזרות פוגעות בתדמיתה, דבר שיחמיר את מצבה, החמור גם כך.

לדבריו, מעולם לא הייתה מפלגת העבודה במצב שרוב בכיריה מאמינים כי בבחירות הקרובות צפוי הפסד, וההתמודדות היא על מקומו של המועמד שיפסיד מול הליכוד. לדברי כהן, כדי לשקם את המפלגה יש תחילה לגבש קו מדיני אחיד, שמאחוריו יעמדו כולם "באש ובמים", כלשונו. המצב הנוכחי הוא שאיש אינו יודע מהי מדיניותה הרשמית והמסודרת של המפלגה, וזה מצב הרסני.
