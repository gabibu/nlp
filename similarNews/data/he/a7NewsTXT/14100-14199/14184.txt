

צה"ל אישר במוצאי שבת את הידיעות, כי השלים במוצ"ש תהליך בן יומיים בו נסוגו כוחות צה"ל משטחי A בטול כרם, אותם תפסו לאחר רצח השר רחבעם זאבי הי"ד.

בהודעת צה"ל נמסר, כי בימים האחרונים נערך צה"ל מחדש באזור טול כרם, במסגרת הערכות חדשה שעיקרה נסיגה מהשטחים שבשליטה פלשתינית, אליהם נכנס כאמור בעקבות רצח השר זאבי.

דובר צה"ל הוסיף כי "העיר טול כרם מכותרת וצה"ל ערוך בפאתי העיר, מחוץ לשטח A. יציאת כוחות צה"ל מטול כרם התבצעה על פי הוראות הדרג המדיני ובהנחייתו".

לאחר הנסיגה מטול כרם, צה"ל ערוך כיום בשטחי A בג'נין ובשכם בלבד, לאחר שנסוג מכל שאר הערים אליהם נכנס. הנסיגה מג'נין ומשכם עתידה להתבצע על פי התכנון בסוף השבוע או בתחילת השבוע הבא.

במהלך השבת ירו הפלשתינים פעמיים לעבר כוחות צה"ל באזור טול כרם: לעבר עמדת משמר הגבול בטול כרם ולעבר עמדת צה"ל באיזור טול כרם, מתוך העיר. יחד עם זאת, אזור טול כרם היה שקט יחסית באחרונה, דבר שעודד את קבלת ההחלטה לסגת מן העיר.

הדסק הפלשתיני של סוכנות הידיעות "עתי"ם" מסר עם זאת, כי התקשורת הפלשתינית הכחישה את הידיעות כאילו נסוג צה"ל מהשכונות בהן היו מוצבים כוחותיו בטול כרם. על פי הדיווחים הפלשתיניים, שוהים כוחות צה"ל בעמדותיהם בשכונות שוויקה ואירתאח בטול כרם ובמקומות נוספים סביב העיר.
