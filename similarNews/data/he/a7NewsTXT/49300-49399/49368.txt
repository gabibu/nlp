

"מיגור שלטונו של סדאם חוסיין הביא לשינוי ואולי להזדמנות הסטורית להגיע להסדר מדיני. אסור לנו ולשכנינו לאבד הזדמנות זו, אך אני רוצה להדגיש - ישראל לא נתונה ללחצים. אנו אלה שצריכים לבחור את הדרך בה נמשיך ונלך", כך אמר היום ראש הממשלה אריאל שרון בנאום בפני מאות חברי ליכוד
בטקס הרמת כוסית לפסח ברמת-גן.

לדברי שרון: "לי אין כוונה להחמיץ את ההזדמנות הזו. אם נראה שהשותף בצד הפלשתיני למד את הלקח, נלחם בטרור, מפסיק את ההסתה ומבצע רפורמות, אפשר יהיה לנוע קדימה, ויותר מהר ממה שאתם חושבים". יחד עם זאת, הדגיש ראש הממשלה: "אסור לטעות. תאוות הרצח לא חדלה אצל המחבלים ורק פעילות מסכלת מוצלחת מונעת מהם לבצע את זממם".

שרון ציין באזני שומעיו: "בכל מו"מ ישראל לא תעשה שום פשרות. עמדתי זו הובהרה למנהיגי העולם. אמרתי זאת לכולם. שבנושא בטחון ישראל ובטחון אזרחיה לא תהיה פשרה. לא נאפשר סיכון אזרחי ישראל ולמדינת ישראל".

בנושא הכלכלי שב ראש הממשלה וקרא להסתדרות להתעלות על עצמה ולהגיע להסכמה עם שר האוצר נתניהו, לו נותן שרון, לדבריו, גיבוי מוחלט. ראש הממשלה קרא להסתדרות "לא לבזבז זמן במו"מ עם משרד האוצר על פתרון המחלוקת בנושא התכנית הכלכלית, עליה אמר ראש הממשלה כי היא שתוציא את ישראל מהמיצר הכלכלי בו היא נמצאת.

ראש הממשלה שב והדגיש בנושא המדיני כי יעשה "ניסיון אמיתי וכן להגיע להסדר מדיני ואולי בעתיד לשלום".
