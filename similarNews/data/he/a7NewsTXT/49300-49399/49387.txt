

כ-94 אחוז מהישראלים מתכוונים להשתתף היום, יום רביעי, בסדר פסח. נתונים אלו מתבררים מסקר שעשתה בראשית השבוע עמותת "גשר" בירושלים. העמותה עוסקת בקירוב בין דתיים לחילוניים.

נמצא שמבין הישראלים 93.5 אחוז ישתתפו בסדר או יערכו אותו בעצמם; 5.5 אחוזים לא ישתתפו ו-1.0 אחוזים אינם יודעים אם ישתתפו בסדר.

יו"ר "גשר" ד"ר דני טרופר אמר כי לדעתו זהו השיעור הגבוה ביותר של ישראלים מזה שנים רבות המודיע על כוונתו לקיים את מסורת סדר פסח. "חג זה כבש את לבותיהם של רוב הישראלים - דתיים, מסורתיים וחילוניים - וזוהי הוכחה ברורה ואופטימית לכך שהישראלים יכולים ומסוגלים להתלכד סביב המסורת היהודית גם אם לא כולם מקיימים את הסדר במתכונת אחת", אמר ד"ר טרופר.

בכ-30 מתנ"סים ברחבי הארץ, בעיקר במנתנ"סים הנמצאים בשכונות מצוקה ובערי פיתוח, מארגנת החברה למתנ"סים סדרי פסח בעברית, המיועדים לציבור רחב מאוד של נזקקים ושל מעוטי יכולת ובהם עולים ותיקים, קשישים, משפחות חד הוריות, משפחות של מובטלים ועוד. סדרים אלו מתקיימים בשיתוף עם חברת שטראוס, שתורמת את ארוחות החג החגיגיות.

את הסדרים יערכו רבנים ומנהלי המתנ"סים. מתנדבים מצוותי המתנ"סים יסייעו בארגון הסדר, בהגשת האוכל ובמתן תחושה נעימה וביתית למשתתפים.

כמו כן יתקיימו במתנ"סים בשיתוף משרד הקליטה עוד כ-20 סדרי פסח קהילתיים בשפה הרוסית לעולים שהגיעו זה מכבר לארץ. בסדרים אלו יינתן דגש לא רק על קריאת ההגדה, אלא גם על משמעותה. יינתנו הסברים ופירושים לתכנים וכן למנהגי החג.

בסך הכול צפויים להשתתף בסדרים הקהילתיים במתנ"סים כ-5,000 איש.

סדר פסח יתקיים גם לחיילים ולחיילות. חיילים וחיילות עולים חדשים ובודדים ישתתפו בסדר פסח במימון הקרן לידידות בבית מלון במרכז הארץ.

בסדר ישתתפו סגן הרמטכ"ל אלוף גבי אשכנזי, הרב יחיאל אקשטיין, נשיא הקרן לידידות ואלוף (מיל) דני מט ויו"ר קרן לב"י. את הסדר יערוך הרב הראשי של חיל החינוך סא"ל הרב יהודה ויזנר.

בסדר ישתתפו 500 מוזמנים, בהם חיילים עולים בודדים המצטיינים בתפקידם וביחידתם, עם עדיפות לחיילים לוחמים, וכן הוזמנו משפחות שכולות שבניהן נפלו שעה ששירתו כחיילים בודדים בצבא.
החיילים יגיעו לבית המלון בערב החג וייקלטו במקום. בשעה 16.00 תהיה הרמת כוסית עם בכירי מערכת הביטחון ועם יו"ר קרן לב"י. הסדר ייערך במתכונת מיוחדת: החיילים ישבו סביב שולחנות עגולים, ובכל שולחן ישבו עמם מורה חייל/ת מחיל החינוך, שישוחחו עמם על משמעות החג ועל ראיית הגדה הפסח באור הימים האלה. כך הם ילבנו נושאים כגון שיבת ציון, העלייה ארצה וההיקלטות בה.
עוד נודע כי כ-858 עולים חדשים ישתתפו השנה בסדרי פסח ציבוריים שמקיימת עיריית ירושלים באמצעות המינהלים הקהילתיים.

מדובר בסדרי פסח שיתקיימו בכמה שכונות בירושלים כגון בשכונת בקעה, בגילה, בנווה יעקב, בפסגת זאב, בקריית יובל, ברמות ובקריית מנחם.
