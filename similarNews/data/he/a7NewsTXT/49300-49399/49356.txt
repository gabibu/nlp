

נהג בן 82, התווכח עם פקח כנראה בשל דו"ח חניה, איבד את סבלנותו וניסה להימלט מהפקח, איבד את השליטה, עלה על המדרכה ופגע בתינוקת ששכבה בעגלה.

התאונה אירעה כאשר נהג מכונית פרטית, קשיש בן 82, התווכח עם פקח כנראה בשל דו"ח חניה והוא איבד את סבלנותו. הנהג נכנס למכוניתו וניסה להימלט מהפקח, בד בבד הוא איבד שליטה על המכונית ועלה על המדרכה ופגע בתחנת אוטובוס. בתחנה ישבו בני הזוג ותינוקתם ששכבה בעגלה.

לאחר מכן המכונית המשיכה בנסיעתה ולא עצרה עד שהיא נכנסה בתוך חנות בגדים. כתוצאה מהפגיעה בתחנת האוטובוס נפצעה התינוקת באורח אנוש ונפטרה בדרך לבית החולים באמבולנס של "עזר מציון". הוריה והמבוגרים הנוספים פונו על ידי מד"א שהגיעה למקום במצב קל.

למקום התאונה הגיעו בוחני תנועה שבודקים את נסיבות התאונה. חוקרי המשטרה תיחקרו זמן רב את נהג המכונית הקשיש, הנמצא בהלם.

אחת הסברות הנחקרות היא כי בזמן מנוסתו מהפקח לחץ על דוושת הגז במקום על הבלמים.


