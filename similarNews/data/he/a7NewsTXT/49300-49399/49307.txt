

ה"קונגרס היהודי באירו אסיה" סיפק השנה 400 אלף ק"ג מצות לקהילות היהודיות ברחבי מדינות חבר העמים. על פי החלטת יו"ר הקונגרס הנגיד אלכסנדר משקביץ חילק השנה הקונגרס כמות גדולה של מצות לקהילות היהודיות בארגנטינה. מזכ"ל "ועידת רבני אירו אסיה", הרב פנחס גולדשמידט מסר לסוכנות עתי"ם, כי השנה חילק הקונגרס באמצעות הג'וינט מצות לקהילות היהודיות בארמניה, אוזבקיסטאן ובכל המדינות הבלטיות. המצות נרכשות ממאפיית המצות בקייב הנמצאת תחת השגחתו של רבה של אוקראינה, הרב יעקב בלייך, מראשי "ועידת רבני אירו אסיה".

במהלך "ועידת רבני אירו אסיה" שנתקיימה בסוף השנה שעברה בקזחסטאן, הכריז משקביץ כי הקונגרס בראשותו יסייע לקהילות היהודיות בארגנטינה. הוועידה אף שיגרה לרבני ארגנטינה את החלטותיה ובהם צירופם לקהילות היהודיות במדינות שונות שיזכו לסיוע מטעם הוועידה בהקמת מוסדות תורה וחסד ובטיפוח חיי הקהילה.

יצוין, כי אשתקד חילק "קונגרס הקהילות היהודיות הדתיות ברוסיה" כ 100 אלף ק"ג מצות ברחבי רוסיה.

השנה, עם הקמת קהילות נוספות גבר הביקוש והקונגרס היהודי באירו אסיה הביע את נכונותו לסייע לקהילות החדשות המבקשות לצרוך מצות כשרות לחג. עפ"י התוכנית יספקו השנה עוד 20 אלף ק"ג מצות לקהילות היהודיות ברחבי רוסיה ובסה"כ יחלק הקונגרס היהודי באירו אסיה כ- 120 אלף ק"ג לקהילות היהודיות ברוסיה בלבד.

בתוך כך, כ-20 טונות מצות חולקו השנה ליהודי קזחסטאן לקראת חג הפסח. המצות, שנאפו בקייב, נרכשו ע"י "הקונגרס" והם יחולקו על ידי נציגי הקונגרס הפזורים ברחבי הרפובליקה.

הרבנות הראשית לקזחסטאן, בראשות רבה של קזחסטאן, הרב ישעיה כהן, מפעילה מערך שירותים נוספים לקראת חג הפסח. השירותים כוללים הכשרת מטבחים ומכירת מוצרים כשרים לפסח. כמו כן שיגרה הרבנות אלפי טפסי "מכירת חמץ" ליהודים בכל הערים המרכזיות ברחבי קזחסטאן. הטפסים נשלחו באמצעות הירחון "שלום" המופץ בכל מהלך השנה בארבעה-עשר אלף עותקים ע"י "הקונגרס העולמי ליהודי קזחסטאן" והם מוחזרים לרבנות באמצעות נציגי הקהילות היהודיות.
