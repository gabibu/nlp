

סקר שהתקיים ברש"פ מגלה: ברגותי המוערץ השני אחרי ערפאת, מאזנו של אבו מאזן עומד על 3% תמיכה. בנוסף מעלה הסקר עלייה בתמיכה בארגונים האיסלאמיים.

סקר דעת קהל בקרב תושבי הרש"פ מגלה, כי מרואן ברגותי הוא האישיות הנערצת בקרב הפלשתינים, אחרי ערפאת. מעמדו של ערפאת נשאר ללא שינוי והאהדה לאבו מאזן נשארה אף היא ללא שינוי והיא קרובה לאפס.

כתבת עתי"ם מוסרת, כי את הסקר ערך המרכז הפלשתיני לחקר מדיניות וסקרים (PSR) שברמאללה, בראשו עומד ד"ר חליל אבו שקאקי, בקרב תושבים ביש"ע בתקופה שבין ה-3 ל-7 באפריל. על הסקר השיב מדגם מייצג של 1,315 מבוגרים שרואיינו פנים-אל-פנים ב-120 מקומות. טווח הטעות בסקר הוא 3%.

הפופולריות של יו"ר הרשות הפלשתינית, יאסר ערפאת, נשאר ללא שינוי בקרב הציבור הפלשתיני, היא לא השתנתה מאז נערך הסקר הקודם בנובמבר אשתקד, ועומדת על 35%.

מזכ"ל הפתח מרואן ברגותי, העומד עתה למשפט בישראל, הוא האישיות השניה הנערצת ביותר אחרי יאסר ערפאת, ו-20% מהפלשתינים תומכים בו.

למרות שמונה לראש ממשלה הציבור הפלשתיני איננו מגלה אהדה לאבו מאזן, ושיעור אוהדיו בקרב הציבור הפלשתיני עומד על 3% בלבד.

ארגון הטרור פתח' הוא עדיין האירגון האהוד ביותר בקרב הציבור הפלשתיני (26%), אחריו החמאס (17%). בנובמבר שעבר עמדה התמיכה בפתח על 27%.

התמיכה הכוללת באירגונים האיסלאמיים (חמאס, ג'יהאד והאירגונים האיסלאמיים העצמאיים) עולה והיא עומדת על 29%, בהשוואה ל-25% בנובמבר שעבר.

כוחם המשולב של כל אירגוני האופוזיציה, איסלאמיים ולאומיים, עומד על 32%, בעוד 41% מהפלשתינים לא ידעו להחליט במי הם תומכים.
