

בכירים אמריקנים אמרו אתמול כי הם סבורים שאשתו הראשונה של סדאם חוסיין נמלטה מעירק.


בהתאם למספר דיווחים נמצאת סג'ידה חייראללה טלפאח בסוריה, אמרו בכירים במשרד ההגנה האמריקני. עם זאת, ציין אחד המקורות כי מדיווחים אחרים עולה שהיא נמצאת במדינות אחרות, בשמן הוא לא נקב.

יש לציין כי כבר ב-2 באפריל הזכיר שר ההגנה האמריקני דונלד רמספלד ידיעות אשר לא קיבלו אישור ממקורות אחרים, לפיהן בני משפחתו של סדאם חוסיין, כולל אשתו הראשונה, נמלטו מעירק. אתמול מסרו המקורות מהפנטגון כי מידע זה קיבל בינתיים משנה תוקף.

מקום הימצאם של בני המשפחה הקרובים של סדאם חוסיין אינו ידוע, וכן לא ברור מה עלה בגורלם של בניו עודאי וקוסאי. ייתכן כי בני משפחתו האחרים של סדאם חוסיין, כולל שלוש בנותיו, אשתו השניה ובנה, יוכלו לספק מידע זה. כל אלה שמרו על פרופיל נמוך בתקופת שלטונו של סדאם, ואף אחד מהם לא החזיק במשרות בכירות.

סג'ידה, אשתו הראשונה של סדאם, היא אמם של עודאי, של קוסאי ושל שלוש הבנות רגאד, ראנה וחאלה. לאחדים מהם יש ילדים משלהם.

בעליהן של רגאד וראנה ערקו ב-1995 ונמלטו לירדן עם משפחותיהם. חקרו אותם קציני מודיעין מערביים, ועל פי שמועות חשפו הבעלים את סודותיהן של תכניות הנשק העירקיות.

לאחר שסדאם הבטיח כי לא יאונה להם כל רע הם שבו לבגדד עם משפחותיהם, אך הוצאו להורג מיד עם הגיעם.

סמירה אל-שאבנדאר, אשתו השניה של סדאם, היא אמו של עלי סדאם חוסיין, בנו השלישי של סדאם. בן זה לא החזיק במשרה רשמית כלשהי בממשלו של אביו.

עוד נודע אתמול כי הפנטגון ישלם פרסים של עד 200 אלף דולר עבור מידע על מקום הימצאם של סדאם חוסיין, של אנשי משטרו הבכירים ושל הנשק האסור המוסתר. הודעה זו מסרו בכירים במשרד ההגנה האמריקני.

בנוסף לתשלומי הכספים ימסרו הכוחות האמריקנים בעירק מזון, מוצרי צריכה בסיסיים ותמריצים נוספים כדי לעודד את העם העירקי "לספק מידע וסיוע, כולל הסגרת אנשים מסוכנים והסגרת נשק מסוכן", אמרה דוברת הפנטגון קומנדר ברברה ברפינד.

לדבריה, קצינים בשטח יהיו רשאים למסור פרסים של עד 2,500 דולר, ואילו מפקד הכוחות גנרל טומי פרנקס יוכל לאפשר תשלום של עד 50 אלף דולר. פרסים בסכומים גדולים יותר עד 200 אלף דולר יצטרכו לקבל אישור מרמספלד.

תכנית זו דומה לתכנית של הצבא האמריקני באפגניסטן, שם הציע הצבא פרס של מיליוני דולרים בתמורה למידע על מקום הימצאו של אוסאמה בן לאדן ושל חברי רשת הטרור שלו. הכוחות האמריקנים עדיין לא מצאו את הנשק להשמדה כימית, המצוי בעירק לטענת וושינגטון, וגם לא מצאו כל הוכחה לקשר בין משטרו של סדאם חוסיין לארגון אל-קאעידה.

יש לציין כי הבכירים האמריקנים מעוניינים גם במידע על מקום הימצאם של חברי מפלגת הבעת', של סוכני מודיעין עירקים ושל נאמני סדאם חוסיין.
