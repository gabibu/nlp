

האיחוד האירופי יזם הצעות המגנות את ישראל בוועדת האו"ם לזכויות האדם, והקוראות לה להתחיל לפרק את ההתנחלויות ברחבי יהודה שומרון וחבל עזה, זאת משום שהן מפירות את החוק הבינלאומי ומהוות מכשול עיקרי לשלום.

הוועדה גם קיבלה החלטה, ברוב קולות, המגנה בתוקף את "הכיבוש הישראלי" וטוענת כי הוא "מעשה תוקפנות הפוגע באנושות ומהווה הפרה בוטה של הזכויות האנושיות". כמו כן, נמתחה ביקורת על העוצר המוטל בערי הרש"פ ועל בניית גדר הביטחון.

ההחלטה לגנות את ישראל, שניסוחה היה זהה להחלטות של 15 השנים האחרונות, הוגשה ע" האיחוד האירופי. אך הפעם, האיחוד האירופי גם דרש לא רק לשנות את מדיניות ההתנחלות, אלא גם "להפסיק מיד את הרחבת ההתנחלויות הקיימות, כולל מסיבות של ריבוי טבעי".

ארה"ב היתה המדינה היחידה שהתנגדה להצעת האיחוד האירופי. קוסטה ריקה ואוסטרליה נמנעו בהצבעה.

ארה"ב וישראל, שאינה חברה בוועדה, תקפו את שתי ההחלטות בטענה שהן מוטות ונובעות מדעות קדומות, וכי אינן מגנות בחריפות את איומי הטרור על ישראל.
