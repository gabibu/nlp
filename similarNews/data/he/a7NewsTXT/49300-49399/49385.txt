

ממצאים חמורים בנושא זיהום הקרקע באזור תוואי הרכבת בתל אביב נחשפו אתמול בישיבת ועדת המדע והטכנולוגיה, בראשות חברת הכנסת מלי פולישוק-בלוך, שהתקיימה בכנסת.

לדברי חברת הכנסת מלי פולישוק-בלוך, יו"ר הוועדה, הממצאים המחקריים אשר התגלו בפני חברי הוועדה חמורים מאוד עקב העובדה שתוואי הרכבת התחתית עובר כולו באזור המזוהם, והאקוויפר העיקרי של מדינת ישראל בסכנה אמתית. עוד הוסיפה פולישוק כי יש להמשיך מייד את המחקר ולהתמקד בראייה כלל ארצית בגורמים המזהמים, הן אלו המצויים בקרקע והן אלו הפעילים כיום, אשר ממשיכים לזהם את מי התהום והקרקע, ולעצור לאלתר את המשך הזיהום.

שרה אלחנני, מנהלת אגף איכות המים בנציבות המים, מסרה לוועדה כי ב-11 במרס 2003 הגישה נציבות המים דו"ח מסכם ל"הערכת היקף זיהום האקוויפר באזור תל-אביב - נחלת-יצחק". הדו"ח נעשה בשיתוף המכון לקרקע ומים במכון וולקני, והוא מסכם את שלוש שנות פעילות הסקר ושלושה דוחות ביניים שקדמו לו. בדו"ח נכתב כי באזור נרחב בגוש דן זוהמו הקרקע ומי התהום בחומרים אורגניים נדיפים ובמתכות כבדות וכי חלק ניכר מתוואי הרכבת התחתית המתוכנן ("הקו האדום") עובר דרך האזור המזוהם ביותר, מעל ומתחת לפני מי התהום. הסקר העלה כי מי התהום באזור הנבדק מזוהמים בחומרים אורגניים נדיפים ובמתכות כבדות, ובהם מזהמים הידועים כמסרטנים. עוד נמצא כי כתוצאה מריכוז החומרים המזהמים במי התהום באזור הקרקע מעל מי התהום (האזור הלא רווי) יש הצטברות של גזים רעילים אשר עלולים אף לעלות אל מעל פני הקרקע ולפגוע בחי ובצומח. באשר לתוואי הרכבת התחתית העלה הסקר כי תוואי המנהרה המתוכנן של הרכבת התחתית, אשר אמורה לעבור הן מעל שכבת מי התהום הן מתחתיה, עובר באחד האזורים המזוהמים ביותר. בסכנות הטמונות בממצאים אלו נכללות פגיעה אפשרית בעובדים בחפירת תוואי הרכבת, התפשטות גזים רעילים במנהרת הרכבת התחתית בזמן כרייתה ולאחריה, ופגיעתם בנוסעי הרכבת, השפעות מזיקות על תשתיות דוגמת קורוזיה של כבלים וחשש כי ריכוז גבוה של אדי דלק בחלל סגור עלול לגרום להתפוצצויות.

לדברי משה בלסנהיים, מנהל אגף איכות המים בעיריית תל אביב, כבר בדצמבר 2000 נודע לעירייה שישנה בעיה במי התהום, והיא יצאה בצעדי חירום להגנה על חיי התושבים. מסקר שקיימו ב-200 מבנים של בנייה תת-קרקעית ושל חצרות עלה שבחלק מהמבנים יש נדיפים אורגניים מסוכנים לבריאות ברמות של מאות אחוזים מעל התקן. בעקבות כך נאסר שימוש לשהייה קבועה של אנשים מתחת לפני הקרקע, צעד שיש לו השפעה דרמטית על התכנון העתיד באזור. מדובר באזור שחיים בו למעלה ממיליון איש, אזור שהוא מרכז הכלכלה של ישראל. לדברי בלנסהיים, הבעיה חייבת להיפתר ברמה הלאומית, ואין להטיל את הפתרון על עיריית תל אביב בלבד.

פולישוק אמרה כי בעקבות ממצאי המחקר היא תפעל לקיום דיון משותף של ועדות הכנסת שיש להן זיקה לנושא זה כדי לקדם את הטיפול בנושא.

ובשעה שבעיר תל אביב מזדהמים המים, באילת מתהדרים במי ים נקיים מכל זיהום. גם איכות מי השתייה באילת היא מהגבוהות בישראל, מאחר שהמים באילת הם מי ים מותפלים שעוברים טיהור בשיטת האוסמוזה ההפוכה.

בבדיקות מיקרוביאליות שנעשו בתקופה האחרונה בצנרת המים באילת עולה כי איכות המים בעיר מצוינת. כל 54 הבדיקות שנערכו נמצאו תקינות, ללא גורם זיהומי ובלי חריגות.
