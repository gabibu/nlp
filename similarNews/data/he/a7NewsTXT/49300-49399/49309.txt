

חבר הכנסת שמעון פרס הבהיר כי הצבת נושא זכות השיבה כתנאי מוקדם למו"מ תהפוך את מפת הדרכים למפת שולחן.

בהופיעו בפני סטודנטים אמריקנים אוניברסיטה בקונטיקט ביום ב', אמר פרס, כי ראש הממשלה אריאל שרון השתמש במושגים ובמשפטים יותר בכיוון של שלום, אך ממשיך להציב תנאים מוקדמים שיקשו על פתיחת מו"מ. לדבריו, עמדת ישראל בענין זכות השיבה היא שלילית באופן מוחלט, ויש לבטאה בפומבי, אך אין להציב זאת כתנאי מוקדם, אחרת גם הפלשתינים יציבו תנאים מוקדמים "ומפת הדרכים תהפוך למפת שולחן".

פרס הוסיף, "עמדתנו מספיק חזקה וברורה בענין הזה ואין צורך להציב תנאים".

בהתייחסו לאיומים שהשמיע המימשל האמריקני כלפי סוריה אמר פרס כי לא ישראל היא שדוחפת את ארה"ב בענין זה.

"לא נראה לי כי ארה"ב תתקוף את סוריה. על סוריה, כמו על כל מדינה אחרת, להחליט האם היא נגד הטרור או בעדו. לא ניתן יותר ליהנות משני העולמות. אני מקווה שסוריה תקבל את ההחלטה הנכונה", דברי פרס.
