

כוחות אמריקניים סגרו את צינור הנפט מעיראק לסוריה, כך הודיע היום שר ההגנה האמריקני דונלד ראמספלד.

צעד זה נעשה לאחר שוושינגטון הזהירה פעמים רבות את סוריה כי ארה"ב תטיל עליה סנקציות בשל הענקת מקלט לבכירים ממשטרו של סדאם חוסיין ופיתוח נשק להשמדה המונית.

ראמספלד אמר בתדרוך היומי שלו בפנטגון, כי כוחות הוקאליציה סגרו את צינור הנפט, אך הוסיף כי אינו בטוח אם זה הצינור היחיד המספק נפט לסוריה. בעבר הושמעו טענות, לפיהן סוריה קיבלה כ-200,000 חביות נפט ליום דרך צינור זה, למרות סנקציות האו"ם על בגדד.

דבריו של השר האמריקני נאמרו בעקבות הטענות, שהושמעו ע"י בכירים אחרים בממשל האמריקני, לפיהם וושינגטון תבדוק את האפשרות להטיל סנקציות על סוריה משום שהעניקה לכאורה מקלט לבכירים עיראקים שנמלטו לאחר קריסת משטרו של סדאם חוסיין.

שר החוץ קולין פאוול קרא לפני כן לדמשק לשקול מחדש את העובדה "שיש סביבה חדשה באיזור" ולשנות את מדיניותה. עם זאת ציין, כי ארה"ב אינה מתכוננת לתקוף את סוריה.
