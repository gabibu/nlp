

שירות הבטחון הכללי בשיתוף עם משטרת יהודה ושומרון, חשפו היום רשת של מבריחי אמצעי לחימה מיהודה ושומרון לעזה.

בחקירה שנוהלה בראשותו של רב-פקד יוסי מור מחוליית פח"ע בנימין מזה מספר שבועות, נחקרו שמונה ערבים תושבי אזור רמאללה, שבעבר התגוררו בעזה. העצורים עסקו בסחר ובהברחת אמצעי לחימה בקנה-מידה גדול מהגדה לעזה.

מחקירת המשטרה עולה, כי החשודים הסתירו בעיקר תחמושת מסוגים שונים וכן כלי-נשק מפורקים . החלקים הוסתרו בלוחות גבס, לוחות עץ, גלילי-בד, בתוך שולחנות ועוד.

בעקבות מידע מודיעיני שהגיע מידי כוחות הבטחון, נתפסה משאית במחסום בכניסה לעזה לפני מספר חודשים, שהיתה בדרכה לעזה ובתוכה היו מוחבאים עשרות אלפי כדורים. הסחר באמצעי הלחימה מוערך במאות אלפי ש"ח. עוד מעריכי גורמי בטחון, כי הרשת פעלה כך במהלך השנתיים האחרונות.
לדברי המשטרה, חשיפת הרשת מהווה פגיעה בתשתית הטרור, בעיקר בעזה. כמו כן נמסר, כי צפויים מעצרים נוספים וכי חלק מהעצורים, נעצרו עד תום ההליכים נגדם והיתר עדיין בהליכי חקירה.
