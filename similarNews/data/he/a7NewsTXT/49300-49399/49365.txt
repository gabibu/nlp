

שרת החינוך לימור לבנת הביעה את צערה על האופן בו הובא לידיעת מורים כי הם מפוטרים ונמסרה הוראה להפסיק את העבודה עם החברה הקבלנית שמסרה את המכתבים. במכתב ששיגרה ליו"ר ארגוני המורים היא מציעה להפגש על מנת למצוא פתרונות יצירתיים שיביאו לצמצום במספר המורים המפוטרים.

לדברי השרה, הצליח משרדה לצמצם את כמות המורים המיועדים לפיטורין מ-16,000 ל-6,000. כמו כן מציינת לבנת במכתבה כי המשרד הציע להקפיא לשנה את המתנות לחגים וההשתלמויות ובכך למנוע פיטוריהם של כ-1,500 מורים, אולם ארגוני המורים סרבו.
"זוהי שעה קשה", כותבת השרה, "אחריותכם לציבור המורים כאיגוד מקצועי והן לעתיד מערכת החינוך והתלמידים, מחייבת ערבות הדדית והתגייסות משותפת למאמץ".
