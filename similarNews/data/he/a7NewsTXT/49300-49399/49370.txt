

הפנטגון ישלם פרס של עד 200 אלף דולר עבור מידע על מקום הימצאם של סדאם חוסיין, אנשי משטרו הבכירים והנשק האסור המוסתר, כך אמרו בכירים במשרד ההגנה האמריקני.

בתמורה לתשלומי הכספים ימסרו הכוחות האמריקניים בעיראק גם מזון, מוצרי צריכה בסיסיים ותמריצים נוספים, כדי לעודד את העם העיראקי "לספק מידע וסיוע, כולל הסגרת אנשים ונשק מסוכנים", אמרה דוברת הפנטגון קומנדר ברברה ברפינד.

לדבריה, קצינים בשטח יהיו רשאים למסור פרסים של עד 2,500 דולר ואילו מפקד הכוחות גנרל טומי פרנקס יוכל לאפשר תשלום של עד 50 אלף דולר. פרסים בסכומים גדולים יותר, עד 200 אלף דולר, יצטרכו לקבל אישור מראמספלד.

תוכנית זו דומה לתוכנית של הצבא האמריקני באפגניסטן, שם הציע פרס של מיליוני דולרים בתמורה למידע על מקום הימצאו של אוסאמה בן לאדן וחברי רשת הטרור שלו.

הכוחות האמריקניים עדיין לא מצאו את הנשק להשמדה כימית, המצוי בעיראק בהתאם לטענת וושינגטון, וגם לא כל הוכחה לקשר בין משטרו של סדאם חוסיין לארגון אל-קאעידה.

הבכירים האמריקניים מעוניינים גם במידע על מקום הימצאם של חברי מפלגת הבעת', סוכני מודיעין עיראקיים ונאמנים של סדאם חוסיין.
