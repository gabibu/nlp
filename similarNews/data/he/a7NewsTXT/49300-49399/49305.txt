

התאגיד הבינלאומי, שעליו הוטל למפות את הגנום האנושי, הודיע על השלמת המשימה בהצלחה שנתיים לפני תאריך היעד.

החוקרים הודיעו כי הצליחו למפות 3 מיליארד אותיות דנ"א בדיוק של 99.9 אחוז.

ההודעה, שהתפרסמה במקביל בוושינגטון ובמספר בירות אירופיות, מציינת את השלמת המחקר בצופן הגנטי האנושי שנעשה במעבדות של "ארגון הגנום האנושי" (HUGO) בארה"ב, סין, גרמניה, יפאן, בריטניה וצרפת במשך 15 שנים.

המאמץ הבינלאומי, שאין לו תקדים, למפות את 3 מיליארד אותיות הדנ"א של הגנום האנושי, נראה בעיני רבים כאחת מהמשימות השאפתניות ביותר בכל הזמנים, שאותה אפשר להשוות לביקוע האטום או לטיסה לירח.

"פרויקט הגנום האנושי היה הרפתקה מדהימה לתוך עצמנו, להבנת ספר הוראות הדנ"א שלנו, למורשת המשותפת של כל האנושות", אמר פרנסיס קולינס, מנהל "המכון הלאומי לחקר הגנום האנושי" השוכן סמוך לוושינגטון. "כל מטרות הפרויקט הושלמו בהצלחה, הרבה לפני תאריך היעד המקורי ובעלות נמוכה בהרבה מהצפי".

קולינס תכנן לערוך אתמול הצגה חגיגית סמלית של הנתונים לראשי הממשלות של כל המדינות שלקחו חלק במחקר.

נתוני המחקר יאפשרו לחוקרים רפואיים לזהות ולהיאבק במחלות קשות כגון סרטן, מחלות לב, מחלות דם וסוכרת.

יצויין כי הפרויקט הושלם במקרה 50 שנה בדיוק לאחר גילוי הדנ"א ע"י חתני פרס נובל פרנסיס קריק וג'יימס ווטסון.

"לא חלמתי ב-1953 שעוד בחיי תושלם הדרך מסליל הדנ"א הכפול לשלושה מיליארד מדרגות הגנום האנושי", אמר ווטסון. "השלמת פרויקט הגנום האנושי היא אירוע חשוב מאוד לכל יצור אנושי ברחבי העולם".

אתמול הודיע "המכון הלאומי לחקר הגנום האנושי" גם על תוכניותיו העתידיות במחקר הגנום. בין היתר, נמנים פיתוח כלים לאפשר את גילוי חלקה של התורשה במחלות נפוצות, כגון, סוכרת, מחלת לב ומחלות נפש, שיטות חדשות לגילוי מוקדם של מחלות, טכנולוגיות חדשות שיכולות למפות את הגנום המלא של כל אדם בסכום של פחות מאלף דולר ונגישות נרחבת יותר לכלים ולטכנולוגיות של "גנומיקה כימית" במטרה להביא לשיפור הבנת הנתיבים הביולוגיים ולמציאת תרופות במהירות רבה יותר.

תוכנית גולמית של הגנום האנושי פורסמה ביוני 2000. היא כיסתה 90 אחוז מרצף הגנים וכמו כל שאר המחקרים בפרויקט הגנום האנושי, היא הוכנסה למאגר הנתונים הציבורי והגישה אליה היתה חופשית וללא כל הגבלות לכל המדענים בעולם.

המידע נסרק מדי יום ע"י חוקרים באקדמיה ובתעשיה, וכן ע"י חברות נתונים מסחריות המספקות שירותי מידע לביו-טכנולוגים.
