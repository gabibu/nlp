

האיחוד האירופי יזם היום הצעות המגנות את ישראל בוועדת האו"ם לזכויות האדם, והקוראות לה להתחיל לפרק את הישובים בשטחי יש"ע, משום שהן מפירות את החוק הבינלאומי ומהוות מכשול עיקרי לשלום.

הוועדה גם קיבלה החלטה, ברוב קולות, המגנה בתוקף את הכיבוש הישראלי כהגדרתה וטוענת כי הוא "מעשה תוקפנות הפוגע באנושות ומהווה הפרה בוטה של הזכויות האנושיות". כמו כן, נמתחה ביקורת על העוצר המוטל בערים הפלשתיניות ועל בניית גדר הביטחון.

ההחלטה לגנות את ישראל, שניסוחה היה זהה להחלטות של 15 השנים האחרונות, הוגשה ע" האיחוד האירופי. אך הפעם, האיחוד האירופי גם דרש לא רק לשנות את מדיניות ההתיישבות, אלא גם "להפסיק מיד את הרחבת הישובים הקיימים, כולל מסיבות של ריבוי טבעי".

ההצעה דוחה "את כל מעשי האלימות, כולל התקפות טרור שגורמות להריגתם ולפציעתם של אזרחים ללא אבחנה". אך ארה"ב התנגדה למילים "ללא אבחנה" בטענה כי שום התקפת טרור אינה מקובלת.

ארה"ב היתה המדינה היחידה שהתנגדה להצעת האיחוד האירופי. קוסטה ריקה ואוסטרליה נמנעו בהצבעה.

ארה"ב וישראל, שאינה חברה בוועדה, תקפו את שתי ההחלטות בטענה שהן מוטות ונובעות מדעות קדומות, וכי אינן מגנות בחריפות את איומי הטרור על ישראל.
