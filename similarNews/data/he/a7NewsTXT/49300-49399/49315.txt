

סגן דניאל מנדל קצין סיירת הנחל, בן 24 תושב אלון שבות נהרג לפנות-בוקר בחילופי אש עם מבוקשים בשכונת רפידייה שבשכם. חייל נוסף נפצע קשה ופונה לטיפול בבית חולים.

האירוע החל לפנות-בוקר כאשר כוח של לוחמי חטיבת הנחל הגיע ללכוד שלושה מחבלים מבוקשים שהסתתרו באחד המבנים בשכונה.

לאחר שכוח הנחל כיתר את המבנה, יצא מתוך הבית מחבל שהחל לירות על הכוח. במקביל ירו לפחות שניים מחבריו מתוך הבית על הכוח ופגעו בחיילים. הכוח השיב אש וככל הנראה, פצע את המחבל שיצא מן הבית, אך עם זאת עלה בידיו להימלט. שני מחבלים אחרים שהיו בבנין הסגירו את עצמם לידי כוחות צה"ל לאחר חילופי האש.

מנדל ז"ל נפצע אנושות וזמן קצר לאחר מכן נפטר מפצעיו. הלוויתו התקיימה היום בשעה 17:00 בבית העלמין בכפר עציון, ההלוויה תצא מרחבת בית הכנסת בישוב.

דניאל מנדל למד בישיבה התיכונית "אפרת" במשך ארבע שנים ולאחר מכן למד שנה וחצי במכינה הקדם צבאית בעצמונה. במרץ 1999 התגייס לסיירת של הנח"ל ויצא לקורס קצינים.

חבריו סיפרו כי "דניאל היה בן אדם מיוחד. הוא היה מאוד כריזמטי, מלא קסם אישי ושלוות נפש מדהימה. הוא כנראה ירש את זה מההורים שלו. מצד שני, מעבר לכריזמטיות ולשלוות הנפש היתה בו פראות. הוא ידע למשוך את כל החבר'ה אחריות. דניאל היה שלם עם כל מה שהוא עשה".

סגן דניאל מנדל ז"ל הותיר אחריו הורים, דוד ושרול, וארבעה אחים: ניקול, יונה, גבריאל ושלמה.
