

מדד המחירים לצרכן עלה בחודש מארס ב-0.2 אחוזים. מתחילת השנה עלה המדד ב-0.8 אחוזים. הקצב השנתי של האינפלציה עומד כעת על 3.2 אחוזים.

עליית המדד שיקפה בעיקר התייקרויות בסעיפי הירקות הטריים, באחזקת הדירות ובסעיף תחבורה ותקשורת. לעומת זאת נרשמו ירידות במחירי הדיור והוזלות במחירי ההלבשה וההנעלה. המדד הושפע בעיקר מירידת שער הדולר, משינויים עונתיים במחירי ירקות, פירות ודברי הלבשה וכן משינויים עולמיים במחירי הדלקים.

מדד מחירי המזון עלה ב-0.4 אחוזים, אך לעלייה זו לא הייתה השפעה על המדד הכללי. בייחוד התייקרו העופות, התייקרות של שישה אחוזים, הדגים הקפואים התייקרו באחוז אחד והיינות באחוז אחד.

מדד מחירי הירקות והפירות עלה ב-4.4 אחוזים, ועלייה זו הוסיפה 0.1 אחוזים למדד הכללי. מהירקות הטריים התייקרו בייחוד הכרובית, התייקרות של 48.8 אחוז, חצילים ב-25.1 אחוז, בצל ב-24.5 אחוז ומלפפונים ב-23.2 אחוז. מהפירות הטריים הוזלו במיוחד מחירי תות שדה ב-30.4 אחוז ומלונים ב-21.3 אחוז.

מדד מחירי הדיור ירד ב-0.5 אחוזים כתוצאה מירידת שער הדולר. ירידה זו גרעה מהמדד הכללי 0.1 אחוזים.

מדד מחירי אחזקת הדירה עלה ב-0.8 אחוזים, וסעיף זה הוסיף למדד הכללי 0.1 אחוזים. ההתייקרות נגרמה בשל עליית מחירי החשמל ב-1.4 אחוזים, בשל התייקרות הגז ב-4.5 אחוזים, בשל התייקרות הנפט ב-5.4 אחוזים ובשל התייקרות הסולר לחימום דירה ב-7.9 אחוזים. התייקרויות אלה הן תוצאה של עליית מחירי הדלק בעולם.

מדד מחירי ריהוט וציוד לבית נותר ללא שינוי.

מדד מחירי ההלבשה וההנעלה ירד ב-4 אחוזים, אולם בניכוי השפעות עונתיות הירידה היא רק של מחצית האחוז. סעיף זה גרע מהמדד הכללי 0.1 אחוזים.

מדד מחירי הבריאות עלה ב-0.3 אחוזים, אולם להתייקרות זו לא הייתה השפעה על המדד הכללי. מחירי התרופות התייקרו ב-1.5 אחוזים.

מדד מחירי חינוך, תרבות ובידור ירד ב-0.2 אחוזים.

מדד מחירי תחבורה ותקשורת עלה ב-0.8 אחוזים והוסיף 0.2 אחוזים למדד הכללי. התייקרו בייחוד מחירי נסיעה במונית באחוז אחד, מחירי הדלק והשמנים עלו ב-3.8 אחוזים, ולעומתם הוזלה שכירת רכב ב-2.5 אחוזים.

מדד מחירי סעיף שונות עלה ב-0.3 אחוזים.

מדד המחירים הסיטונאים של תפוקת התעשייה עלה ב-1.3 אחוזים. יש לציין כי ברבע הראשון של שנת 2003 עלה המדד ב-3.6 אחוזים, ובניכוי עליית מחירי הדלק עלה המדד הזה ברבע הראשון של השנה ב-1.5 אחוזים, כמעט פי שניים ממדד המחירים לצרכן באותה תקופה. משמעות הדבר שהקמעונאים נאלצו לספוג חלק מעליית המחירים, וזהו סימן להמשך המיתון במשק.
