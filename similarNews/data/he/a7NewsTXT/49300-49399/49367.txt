

ראשי האו"ם קראו היום להחזרת העתיקות שנשדדו מהמוזיאון הלאומי של עיראק בבגדאד, לאחר נפילת הבירה העיראקית בידי כוחות הקואליציה בשבוע שעבר.

המזכ"ל קופי אנאן הצטרף לראשי סוכנויות האו"ם האחרות, כולל יוניצ"ף, והביע צער על ביזת האתרים התרבותיים העיראקיים.

המזכ"ל וראשי סוכנויות האו"ם קראו לעשות את מירב המאמצים להחזיר את פריטי האומנות האבודים, שרבים מהם מהתקופות השומרית, הבבלית, האשורית, הפרסית, היוונית והאיסלאמית.

אנאן גם קרא לראשי הקואליציה "לפעול מיד כדי למנוע ביזה נוספת", וביקש מהם להגן על האתרים הארכיאולוגיים והדתיים של עיראק ועל המוזיאונים שלה.

במוזיאון בבגדאד היו יותר מ-100 אלף פריטים מהתרבויות העתיקות ביותר של העולם.

סכנת ביזה קיימת גם למוזיאונים עיראקיים אחרים, כולל המוזיאון במוסול.
