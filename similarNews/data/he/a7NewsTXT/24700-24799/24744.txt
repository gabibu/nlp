

בול חדש הושק במסגרת סדרת "אירועי שנת ההקהל" תשס"ב. הבול מבטא בצורה ויזואלית את יסודות המעמד ההיסטורי של ה'הקהל', כפי שהוא נזכר בתורה ונערך בימי בית ראשון ושני. הבול מתאר שופרות, אלמנטים דתיים ואת המוני בית ישראל שהיו עולים לבית המקדש בירושלים אחת לשבע שנים, במוצאי שנת השמיטה, כדי לראות את מלך ישראל ולשומעו קורא בתורה לעיני כל העם.

נשיא המדינה משה קצב, שעל פי יוזמתו הורחבו אירועי ה'הקהל' למשך שנה שלמה, אמר בטקס, כי שתי המטרות המקוריות של ה'הקהל': אחדות העם ומרכזיותה של ירושלים נשארו בעינן גם בימינו ולכך התווספה בעת האחרונה מטרה חשובה לא פחות והיא להיות חוט מקשר בין יהודי התפוצות וירושלים, והבול הוא שהיה למעשה החוט המקשר.

במהלך הטקס ציין שר התקשורת ראובן, רובי ריבלין בדבריו, כי מהלכה של ההיסטוריה מחזיר אותנו שוב לחגוג את מרכזיותה של ירושלים, בירת ישראל היום, כמו בימי בית ראשון ושני.

הטקס התקיים בבית הנשיא במעמד שר התקשורת, ראובן רובי ריבלין, יו"ר מועצת רשות הדואר יעקב
נוי, מנכ"ל רשות הדואר אברהם מנצורי, מנהל השירות הבולאי יינון ביילין, פרופ' הלל וייס, מחדש אירועי 'הקהל', ד"ר יעקב אליאב, יו"ר אירועי שנת ה'הקהל' ואורחים.

מעמד ה'הקהל' חודש בצורה צנועה בתקופת הקמת המדינה, ולראשונה נחוג במתכונת ממלכתית מפוארת ב-1987, במסגרת חגיגות ה-40 למדינה.
