

מזכיר האו"ם החליט לשגר לארץ את הצוות לבדיקת האירועים בג'נין על אף הודעתה של ישראל כי היא משעה את קבלת המשלחת.
אמש אמר שר הביטחון בנימין בן אליעזר כי כתב המינוי של הוועדה מורה על כך שבכוונת האו"ם להעמיד את ישראל לדין. לכן, לדבריו, החליטה ישראל להשעות את שיתוף הפעולה עם הוועדה.

לפני פגישתו בת"א עם שליח האיחוד האירופי חוויאר סולנה אמר שר הביטחון: "ישראל היא שקידמה בברכה את הוועדה ואמרה שאין לה מה להסתיר. מה שקרה הוא שבניגוד לדרישה של שר החוץ ממזכ"ל האו"מ שיתייעצו אתנו על הרכב הוועדה, לא התייעצו אתנו. מה שיותר חמור הוא ששלחו לנו את כתב המינוי של הוועד, וממנו הסקנו שבעצם כל הלוך הרוחות הוא איך 'לחפש' את ישראל כדי להעמיד אותה לדין".

לדברי בן אליעזר, בלי שהנושא יוסדר אין לישראל אפשרות לשנות את מדיניותה בנוגע לוועדה. "אם הולכים לבדוק את הדברים לאשורם, אין לנו מה להסתיר. להפך. אבל לבדוק אין פירושו לבדוק רק אותנו. יש לבדוק איך בדיוק קרה הדבר הזה", אמר השר על אירועי ג'נין.

אמש קיים שרון התייעצות נוספת בלשכתו בעניין ועדת הבדיקה. זאת לקראת צאתו של צוות מקצועי הלילה לניו יורק לפגישות במרכז האו"ם כדי לקבל הבהרות על המנדט של צוות הבדיקה.
בהתייעצות ישתתפו גם שר הביטחון, שר החוץ וכן הצוות המקצועי שבראשו עומד סמנכ"ל לתפקידים מיוחדים במשרד הביטחון משה קוחנובסקי, היועץ המשפטי של משרד החוץ אלן בייקר ועוזר הפרקליט הצבאי הראשי לדין בינלאומי אל"מ דניאל רייזנר.

בתדרוך לכתבים שהתקיים אתמול במשרד החוץ אמר היועץ המשפטי של המשרד עו"ד בייקר כי ישראל קיבלה את החלטת מועצת הביטחון לשלוח צוות לבירור העובדות שהיו באירועי ג'נין ולמסור את הממצאים למועצת הביטחון. אולם, הוסיף בייקר, הדבר הלך והתרחב ועלה חשש שהבדיקה תורחב למקומות אחרים ולא רק למחנה הפליטים בג'נין.

בייקר הוסיף כי הצוות הישראלי היוצא כדי לקבל הבהרות יבקש ממזכ"ל האו"ם פירוט של סמכויות ועדת הבדיקה, וזאת כדי למנוע אי הבנות בהמשך.

לדבריו, מקובל הוא שבכתב הסמכות לוועדות לבירור עובדות, מגדירים במדויק את המנדט של הוועדה. כמו כן בישראל הופתעו מכך שמינוי חברי הצוות נעשה ללא התייעצות עם ישראל. בייקר ציין כי ישראל רואה נחיצות בהשתתפותו של איש צבא בעל ידע בלחימה בטרור, שיסייע לצוות באיסוף העובדות הרלוונטיות לקרבות שניהל צה"ל נגד מחבלים מתאבדים בג'נין.

בייקר נשאל האם מדובר בהליך תקין לנוכח העובדה שמחנות הפליטים הם בניהול סוכנות סעד של האו"ם, והאו"ם הוא שחוקר את עצמו בסופו של דבר. בתשובה אמר בייקר כי אכן זוהי שאלה רלוונטית לדבריו "אולי בגלל זה מזכ"ל האו"ם בחר לקחת אנשים לא מתוך האו"ם ולא כלל בצוות את טריה לארסן או את מזכ"ל אונר"א פיטר האנסן".

בייקר הביע תקווה שהבדיקה תהיה אובייקטיבית. לדבריו, במסגרת כתב ההסמכה של הוועדה "אלמנט האוביקטיביות" הוא מרכזי. בייקר התייחס להודעת מזכ"ל האו"ם שהודיע כי אף על פי שישראל השעתה את נכונותה לקבל את המשלחת, הוא ישלח אותה לכל המאוחר בשבת. ישראל דרשה כי ייערכו תחילה בירורים ויוסכם מהו המנדט של הוועדה, ומהו הרכבו של הצוות שישתתף בה. בייקר ציין כי מאחר שאין תקדים לכך בעבר אין הוא סבור שוועדת הבדיקה תגיע לישראל בטרם קיבלה את הסכמתה. בייקר התייחס לנזק התדמיתי הנגרם לישראל מהתהליכים לבחינתה של ועדת הבדיקה, באומרו כי ישראל מבודדת בעולם ממילא, ולכן מבחינה תדמיתית לכאורה אין לנו מה להפסיד, ועלינו לעמוד על שלנו, כי כאן אנו עוסקים בדברים "שהם בנפשנו", כלשונו.

עוד אמר בייקר: "עלילת הדם ב'טבח בג'נין' היא אחד הדברים המכוערים שהיו, ולכן אנו מתעקשים להוכיח שזו עלילת דם. אנחנו רוצים את הכלים להציג את זה בפני כל העולם. איננו רוצים שכל המהלך הזה יהפוך למשחק פוליטי-או"מי נגד ישראל", אמר.
