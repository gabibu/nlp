

לאחר פניות רבות שהגיעו ללשכת שרת החינוך לימור לבנת היא פנתה למנהל מכללת דוד ילין במכתב, ובו ציינה כי היא מצפה ממנו לקבוע נהלים ומנגנוני בקרה שימנעו הישנות מקרים דומים בעתיד במוסד שהוא מנהל, וזאת כדי שמכללה זו תהיה ראויה להיות מכללה לחינוך כפי שראו מייסדיה בחזונם.

כזכור, במכללת דוד ילין קיימו הסטודנטים הערביים "עמידת זיכרון" לזכר השאהידים.
נוסף על כך פנתה השרה לבנת ליועץ המשפטי לממשלה, אליקים רובינשטיין, בבקשה כי ינחה אותה בקשר לבחינה המשפטית של סוגיה זו, וישיב לה האם יש במעשה שעשו הסטודנטים משום עבירה על הפקודה למניעת טרור או עבירה על פי כל דין אחר, וזאת כדי שתדע מהי סמכות הפעולה נגד מעשים נתעבים אלה.

במכתב נוסף פנתה השרה לפרקליטת המדינה עדנה ארבל וליועץ המשפטי לממשלה, וביקשה את תגובתם בעקבות מנשר שמפיצים באוניברסיטה העברית חברי הסגל, ובו הם מביעים תמיכה בסרבני השירות, קוראים לאחרים לתמוך בהם, ואף מביעים רצונם לסייע להם.

השרה ביקשה לבדוק כיצד עליה לפעול בעניין זה, מכיוון שפעולתם של המרצים מעודדת עבירה על החוק ואולי היא אף בגדר המרדה. במכתבה מציינת השרה כי כבר פנתה לנשיא האוניברסיטה העברית כדי לקבל את תגובתו לפרשה, אך לא זכתה למענה ענייני.

"בימים קשים אלה, שבהם מתנהלות פעולות איבה, אני מצפה שמערכת אכיפת החוק תפעל במלוא הנחישות לאכיפתו", כתבה השרה.
