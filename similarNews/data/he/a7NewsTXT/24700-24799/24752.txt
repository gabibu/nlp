

"בשנה וחצי האחרונות מדינת ישראל נמצאת במצב חירום ביטחוני. כדי למגר את הטרור נדרשה התגייסות לאומית. יש ירידה חדה בהכנסות וגידול חד בהוצאות, ולמרות זאת המשק הישראלי המשיך לשמור על יציבות", דברי שר האוצר סילבן שלום אמש במסיבת עיתונאים. שלום פרש את פרטי תוכנית החירום הכלכלית.

שר האוצר אמר בין היתר כי התכנית נותנת עדיפות ברורה לשכבות הביניים ולמרשתים במילואים, כדי לא לפגוע באוכלוסיה היצרנית. "סופגי" הקיצוץ הראשונים עפ"י התכנית הם הבכירים בשירות הציבורי וביניהם הח"כים והשרים, ששכרם יופחת ב 5%.

מס הבריאות של השכבות המבוססות יועלה באופן משמעותי, כמו כן יועלה המע"מ והפקדונות השקליים העלאה משמעותית של מס הבריאות לשכבות המבוססת. יועלה המע"מ וימוסו הפקדונות השקליים וגם הבורסה. שלום הדגיש שהתכנית היא לשנתיים - עד סוף 2003- ובכך תימנע כל אפשרות לכלכלת בחירות.

ביודעו כי התכנית זקוקה עדיין לאישור הממשלה והכנסת, קרא שר האוצר לשרים ולחברי הכנסת לגלות אחריות ולתמוך. הוא הדגיש שבתכנית ניתנה העדפה למיסוי עקיף לתקופה קצובה ולא לגיוס כספים בצורת היטל בטחון או מלווה בטחון.

שר האוצר הוסיף כי בעוד כחודש יקבל את המלצות ועדת רבינוביץ והוא יפעל ליישמן במהירות. רק אז לדבריו יוחלט על מיסוי ההון. הוא הדגיש כי בתכנית הכלכלית מרכיבים של הפחתה במס ההכנסה ולא רק מיסוי על ההון. "התכנית המוצעת לא קלה והיא נותנת מענה ברור למצב שאליו נקלענו", סיכם שר האוצר. השר שלום הבהיר כי לא יהיה מיסוי רטרואקטיבי של ההון.

במסיבת העיתונאים הציג הממונה על התקציבים במשרד האוצר אורי יוגב פרטים נוספים מהתכנית. ביניהם, הקפאת שכר כוללת במשק - במגזר הפרטי ובמגזר הציבורי כאחד, קיצוץ של 5% בשכר השרים, חברי הכנסת ובכירי המגזר הציבורי, קיצוץ בהשתתפות הממשלה בתשלומי המעסיקים לביטוח לאומי - שהיקפה מליארדי שקלים בכל שנה.

עוד בתכנית   הגדלת קצבאות ילדים ליוצאי צבא ושרות לאומי והגדלת דמי אבטלה לחיילים משוחררים. דמי האבטלה לצעירים בגיל גיוס שלא התגייסו לצבא או לשירות לאומי, יבוטלו.
הנגיעה ב"כיסם" של השכבות המבוססות תתבטא בביטול תקרת מס בריאות וביטוח לאומי לבעלי שכר גבוה. באוצר ציינו כי בכך יידרש "המעמד הגבוה" לשלם בהתאם למשכורתו הגבוהה יחסית. מס הערך המוסף עפ"י התכנית יועלה באחוז אחד, אך העלאה זו לא תכלול פירות וירקות. כמו כן יועלה מס הקניה על הסיגריות שיתבטא בייקורן בשקל בממוצע לחפיסה. גם הבלו על הסולר יעלה וזאת בשיעור של 25 אגורות לליטר, שפירושו הוא ייקור בשיעור של כ-10% במחירו . באוצר הדגישו כי לא יהיה ייקור של הבנזין. יש לציין כי ייקור הסולר יכניס לקופת המדינה 500 מיליון ש"ח.

בתכניתו של שר האוצר נכללים גם קיצוצים בתקציב המדינה. על פי התוכנית יהיה קיצוץ של של 4% בתקציבי כל משרדי הממשלה למעט תקציבי התשתיות, שלדברי השר שלום תורמים לתוספת מקומות עבודה וחיוניים להמשך צמיחת המשק.

הקיצוץ של 4% בקצבאות הביטוח הלאומי, אותו מתכנן האוצר לא יכלול לדברי הממונה על התקציבים, קיצוץ בקצבאות הילדים, הנכים, האלמנות, הקשישים ללא הכנסה נוספת, נרדפי הנאצים והמשפחות השכולות.

שר האוצר הוסיף כי תמשך המגמה לצמצם את מספר העובדים הזרים ותימשך התמיכה במעסיקים שיקלטו עובדים חדשים באזורי פיתוח ובאזורים שבהם האבטלה עולה על 10%.

שר האוצר מסר כי רה"מ הביע תמיכה מלאה בתכנית. שר הבטחון ויו"ר מפלגת העבודה הביע את התנגדותו להקפאת שכר בחקיקה, לדבריו מדובר ב"מהלך אנטי דמוקרטי". בן אליעזר הציע להגדיל את הגרעון באחוז אחד, לבטל את החקיקה הפרטית ולהטיל מיסוי על רווחי ההון בבורסה.

יו"ר ש"ס אלי ישי אמר שעל שר האוצר להוכיח בפועל את רצינות כוונותיו באשר למיסוי שוק ההון, לפני שהממשלה תפגע פעם נוספת במעמד הביניים ובשכבות החלשות. הוא קרא לרה"מ ולשר האוצר להכניס בתכנית שינויים שיעמיסו את עיקר הנטל על בעלי הממון והיכולת.

ישי הוסיף כי הממשלה צריכה ל"סלק ידיה" מקצבאות הביטוח הלאומי ומחסכונות ציבור העובדים במדינת ישראל.
