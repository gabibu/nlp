

משרד האוצר פירסם בצהריים את הפרטים המלאים אודות תוכנית החירום הכלכלית, ומתברר שהיקף הגזרות בתוכנית רחב בהרבה ממה שהיה ידוע קודם.

כתב עתי"ם מוסר, כי היקף הפגיעה באוכלוסיות החלשות, בעיקר בקרב מקבלי הקיצבאות והגימלאות של המוסד לביטוח לאומי והמשתכרים שכר מינימום הוא גדול, ויביא לשחיקה של ממש בהכנסתם.

האוצר המליץ להקפיא ל-18 חודש את שכר המינימום ואת הקיצבאות והגימלאות שמשלם המוסד לביטוח לאומי לרבות חוק הנכים, חוק חיילים משוחררים וחוק נכי רדיפות הנאצים.

לפי התוכנית יוחמרו הקריטריונים לקבלת סיוע בשכר דירה, כך שגם גימלאות אבטחת הכנסה והשלמת הכנסה יחשבו כהכנסה לשם קבלת סיוע בשכר דירה. בנוסף, מציע האוצר להקטין את מענקי הסיוע וההלוואות לרכישת דירה ב-4% . כמו כן יוקטנו כל סכומי הסיוע בשכר דירה בשיעור דומה, אולם קיצוץ זה לא יחול על זכאים קשישים.
