

המדינות התורמות השייכות לועידת התורמים, הבטיחו היום באוסלו להעניק סיוע של 1.2 מיליארד דולר לרש"פ: 300 מיליון דולר כ"סיוע הומניטרי דחוף בגדה המערבית", ו-900 מיליון דולר להתחלת שיקום התשתיות.

ועידת התורמים הכוללת בין השאר את האו"ם, ארה"ב, האיחוד האירופי, ישראל, הרש"פ, נורווגיה והבנק העולמי, בחנה את צרכי הסיוע לרש"פ.

"למרות שפגישה זו (באוסלו) לא היתה ועדת הבטחות לתרומות פורמלית, הביעו היום התורמים את מחוייבותם להפשיר כ-1.2 מיליארד דולר בשנת 2002", הודיע וידאר הלגסן, שר החוץ הנורווגי.

"התחייבויות אחרות צפויות להתקבל בשבועות הקרובים", הוסיף.

לפי הערכות הבנק העולמי, דרושים כ-2 מיליארד דולר לרש"פ כדי "לכסות את כל צרכיה" בשנת 2002.



