

נציגי הצלב האדום יבקרו בקרוב את מוסטפה דיראני והשייח עובייד, הכלואים בישראל.
בית המשפט העליון דחה את בקשת משפחתו של הנווט השבוי רון ארד לדון דיון נוסף בפסק הדין שהתיר את הביקורים.

בחודש אוגוסט פסקו חמשת שופטי בג"צ פה-אחד שיש לאפשר לנציגי הצלב האדום לבקר את דיראני ועובייד, וזאת בשל העובדה שחלוף הזמן מקטין לדעתם את הפגיעה הבטחונית, ומגדיל את משקלו של הגורם ההומניטרי שבפגישה בין דיראני ועובייד לבין נציגי הצלב האדום. כך החליט בקיץ בג"צ, ולמחרת פסק הדין, ב-24 באוגוסט, הגישה משפחתו של רון ארד בקשה לעיכוב ביצועו. בשל הרגישות והחריגות של המקרה הם ביקשו לקיים דיון נוסף.

גם משפחות החיילים החטופים, המשפחות אברהם, אביטן וסועאד רצו להגיש בקשה לדיון מורחב בעתירה, אך השופט אליהו מצא דחה את הבקשות וקבע כי אין הצדקה לקיים דיון נוסף בהן. בהחלטתו הוא כתב: "הכרעה ערכית ומוסרית זאת, ככל שהיא קשה לעותרים ולמבקשים, ניתנה לאור נסיבות קונקרטיות מסוימות (שחלקן אף נותרו חסויות), ובה בלבד אין כדי להצדיק את קיומו של דיון נוסף. לא למותר לציין כי חמשת שופטי ההרכב היו מודעים היטב לכובד משקלה של הסוגיה שבה נדרשו להכריע, וכי הכרעתם נפלה רק לאחר ששוכנעו כי פסיקתם אינה עלולה לפגוע במאמצים המושקעים בעניינו של רון ארד ושל חיילינו ואזרחינו. העתירה, אם כן, נדחית, ובכך מתבטל הצו הארעי לעיכוב ביצועו של פסק הדין", כתב השופט מצא.
