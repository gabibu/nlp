

שירות הבטחון הכללי ומשטרת יהודה ושומרון לכדו לאחרונה חוליית מחבלים האחראית לרצח 7 ישראלים ופציעתם של נוספים. היום הותר דבר מעצרם לפרסום. מדובר ב-5 פלשתינים המשתייכים לתנזים פתח' ואחראים לביצוע שורת פיגועים נגד אזרחים ישראלים בצירי תנועה ראשיים באזור בנימין ובירושלים.

בחקירתם הודו חברי החולייה בביצוע פיגועים, ביניהם רצח עקיבא פשקוס, תושב ירושלים, באזור התעשייה עטרות ברצח הנער רונן לנדאו ביריות בכביש 436, סמוך לגבעת זאב בירושלים ברצח 3 ישראלים בכביש 443 כביש מודיעין-גבעת זאב ברצח משה וייס בכביש רמות-גבעה הצרפתית, וברצח יואלה חן, בכניסה לתחנת הדלק גדעונים בגבעת זאב.

מחקירתם עולה, שאחמד ברגותי, עוזרו הבכיר של מרואן ברגותי, סיפק לחשודים את כלי הנשק וכלי הרכב הגנובים ששימשו אותם למעשי הרצח. עוד עולה מהחקירה, כי אחמד ברגותי עדכן ודיווח למרואן ברגותי אודות הפעילות הרצחנית של החולייה וכל פיגועי הירי שיצאו בהנחייתו.

תיקי החקירה הועברו לתביעה הצבאית בבית אל, שם הוכנו כתבי אישום.

ממשטרת יהודה ושומרון נמסר, כי חברי החוליה תכננו להמשיך ולרצוח ישראלים ומעצרם מנע פגיעה באזרחים נוספים.


