

שר לנדאו תקף את האוצר על סרובו למתן תוספת תקציבית למשטרה. "סרוב האוצר לתוספת חרום תקציבית למשטרה מסכן חיי אדם", אמר השר לבטחון פנים עוזי לנדאו בתגובה להצעת האוצר לתוספת חרום תקציבית העומדת על פחות מחצי ממה שנדרש.

המשרד לבטחון פנים דרש ממשרד האוצר תוספת של כ-800 מיליון ש"ח באופן מיידי וסכום נוסף של 1.5 מיליארד שקל בחמש השנים הקרובות. הסכום המיידי שהתבקש לצורך גיוס מיידי של 2000 שוטרים ומאות כלי רכב מבצעיים. כמו כן דרוש למשטרה באופן דחוף ציוד חרום, מימון לפרוייקט עוקף ירושלים וכיסוי גרעונות שנוצרו בעקבות גל הטרור בחודשים האחרונים.

השר לנדאו אמר כי ההצעה הנוכחית של האוצר לתוספת תקציב למשטרה אינה נותנת מענה לצרכי החרום של משטרת ישראל בכוח אדם ובאמצעים ועלולה לגרום לסיכון חיי האזרחים. לדבריו, המשטרה מתוחה עד קצה גבול היכולת מבחינת כוח האדם והתקציב העומד לרשותה ולא תוכל להמשיך ולעמוד בביצוע משימותיה החיוניות ללא התוספת התקציבית הנדרשת.
