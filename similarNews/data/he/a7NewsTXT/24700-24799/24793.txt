

אלפים השתתפו הערב בעצרת הזדהות עם ישראל ונגד הטרור במוסקבה. במהלך העצרת מסרו המשתתפים לשגריר ישראל ברוסיה, נתן מרון, עצומת תמיכה בישראל ועליה 20,000 חתימות.

את האירוע אירגן הקונגרס היהודי הרוסי והוא התקיים ברחבת בית הכנסת הגדול של מוסקווה, הידוע בכינויו "ארכיפובה". בבית-כנסת זה התקבלה ב-1949 שרת החוץ דאז של ישראל, גולדה מאיר.

בעצרת השתתפו אישי-ציבור יהודים ולא-יהודים וכן אמנים ובמהלכה הודלקו נרות לזכר קורבנות הטרור.

השגריר מרון אמר כי המאבק שמנהלת ישראל בטרור מובן ברוסיה, לא רק בקרב הקהילה היהודית אלא גם בשלטון. מרון הוסיף כי יהודי רוסיה רואים עצמם שייכים למדינת ישראל ולרבים מהם יש גם קרובי משפחה בארץ, מביעים דאגה רבה למתרחש בישראל.

לדבריו, התמונה הכוללת על ישראל, מצטיירת ברוסיה לא רק בצורה מאוזנת אלא אפילו באופן חיובי. הוא הוסיף, כי בניגוד למדינות מערב-אירופה, אין ברוסיה תופעות של אנטישמיות על רקע ההתרחשויות בישראל.

בשבועיים האחרונים נערכו במוסקווה אירועי הזדהות דומים. האחד מטעם ארגון חב"ד והשני מטעם הסוכנות היהודית ביום העצמאות.
