

בג"צ קיבל את עמדת המדינה, ולפיה יש לאפשר לוועדת החוץ והביטחון של הכנסת לדון בנסיבות מותו של מדחת יוסוף בקבר יוסף לפני שנה וחצי. ההחלטה התקבלה בדיון בעקבות עתירה שהגישה תנועת "אכפת". העותרים דורשים להקים ועדת חקירה ממלכתית, שתחקור את נסיבות מותו של מדחת יוסוף, ושתמצא מה בדיוק הייתה הסיבה שלא חילצו אותו בזמן.

ישראל צוברי וחיים גרינברג, מתנועת אכפת, אמרו כי המדינה מתחמקת מבדיקת האמת ונתלית בדיון פוליטי של ועדת החוץ והביטחון של הכנסת.

אחיו של מדחת יוסוף, מהדי יוסוף אמר בבית המשפט: "אנחנו איננו מחפשים לערוף ראשים. אנחנו רוצים את האמת. מי שמנע את חילוצו של אחי שיהיה לו העוז לקום ולספר: 'מסיבות אלו ואלו אני הוא שמנעתי את החילוץ'. עד אתמול לא קיבלנו את האמת, והדבר חורה לנו מאד. במקום להתמודד עם כאבים, עם יגון ועם סבל עלינו להתמודד עם הצורך להיאבק על הוצאת האמת לאור. אנחנו נמצאים במדינה דמוקרטית, מדינה שנתנו בשבילה את הנשמה, ובסופו של דבר האנשים שהעניין נוגע אליהם יושבים בכסאותיהם ואינם עושים דבר. אני מדבר על אנשים שהבטיחו שכן יעזרו, כגון חברי כנסת ושרים שבאו לנחם אותנו". כתבנו חגי סרי מסר כי נציג המדינה ביקש אתמול שיינתן לו פסק זמן ללימוד הסוגיה, ולפיכך נדחה הדיון בשמונה חודשים.

נציג המדינה עו"ד שי ניצן אמר כי כרגע קיימת הצעת חוק פרטית של 39 ח"כים, הדורשת להקים ועדת חקירה כזאת. עוד הסביר ניצן שהפרקליטות סבורה על סמך פסקי דין שבית המשפט אינו רשאי להכתיב לממשלה באילו נושאים להקים ועדת חקירה, למעט בנסיבות חריגות.
