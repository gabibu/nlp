

ביום שלישי פורסם כי 43 פרופסורים מאוניברסיטת בן-גוריון ומהמרכז הרפואי האוניברסיטאי סורוקה, חתמו ביום שני בלילה על עצומה הקוראת לאוניברסיטת בן-גוריון בנגב לבטל את הזמנתו של יוסי ביילין להרצות בפני החוג "תרבות בצוותא". כך דווח בידיעה בלעדית באתר האינטרנט של העיתונאי יואב יצחק.

תופעה זו של ביקורת על תמיכתם ואהדתם של אנשי שמאל כלפי הצד הערבי, כך מדווח יואב יצחק, הולכת ומתרחבת. היא באה לידי ביטוי בהוקעה ציבורית של היועץ המשפטי לממשלה מיכאל בן-יאיר, שהשמיע דברי תמיכה בסרבנות, בביטול מופע ההצדעה של הזמרת יפה ירקוני, שאמרה כי המחבלים המרימים את ידיהם בכניעה מזכירים לה את סבלם של הילדים בשואה וכן בביקורת חריפה ביותר נגד יו"ר מר"צ יוסי שריד וח"כ זהבה גלאון.

אתמול פורסם כי בשל התבטאויותיה של יפה ירקוני החליטה הנהלת מועצת תנועות הנוער להחרים אותה. בראיון שנתן אתמול העיתונאי אמנון לורד לערוץ 7 הוא אמר כי בתגובות לדברי ירקוני יש כדי להצביע על השינוי שחל בעם. העם, לדבריו, רואה בחלקים מהשמאל משתפי פעולה עם האויב ובוגדים. לדבריו כך התרחש גם בצרפת שלאחר מלחמת העולם השנייה. עם השחרור, בשנת 45, גזזו את שיערן של נשים ששיתפו פעולה עם הנאצים, אמר לורד, והוסיף שהצרפתים גם הקימו בתי דין עממיים "טריבונאלים", שגזרו את דינם של הבוגדים והוציאו אותם להורג.

לורד הוסיף כי מעשים אלו אמנם הם זרים לתרבותם של היהודים, אך יחד עם זאת, בשעה שאזרחי ישראל חשים מאוימים הם "מתרוממים על הרגליים האחוריות", כלשונו, כשהם נפגשים עם אנשים שלדעתם גרמו למצב זה או ששיתפו פעולה עם האויב. אם ירקוני מקישה מרוצחי החמאס והג'יהאד שהרימו ידיים בעת הכניעה לילדי הגטו שהרימו את ידיהם בכניעה לקלגסים הנאצים זה מקומם, אמר לורד, והוסיף כי בגלל התבטאויות כאלה נוצרת תופעה שיותר ויותר אנשים מביעים באופנים שונים את התנגדותם לתמיכת השמאל בערבים.
