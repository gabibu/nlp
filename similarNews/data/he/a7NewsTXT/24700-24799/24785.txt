

רוסיה הודיעה היום שכוחותיה המזויינים הרגו את אחד האנשים המבוקשים ביותר במדינה, ח'טאב שמו, מנהיג גרילה צ'צ'ני ממוצא ערבי. במוסקווה טוענים כי הוא קיים קשרים עם אוסאמה בן לאדן ועמד מאחורי מתקפת הטרור בארה"ב.

"הטרוריסט הבינלאומי ח'טאב, אידיאולוג ויוזם פעולות טרור, חוסל בפעולה מיוחדת של שירות הבטחון הפדרלי ברפובליקה הצ'צ'נית", אמר דובר השירות.

אמיר אל-ח'טאב חי בהרי הקווקז מספר שנים, והוא ידוע כאחד ממנהיגי המורדים הקשוחים ביותר. הוא מדורג במקום השלישי ברשימת המבוקשים של שירותי הביטחון הפדרלים בצ'צ'ניה, אחרי הנשיא אסלן מאסקאדוב ומפקד בכיר בדרג השדה,שאמיל באסייב.
