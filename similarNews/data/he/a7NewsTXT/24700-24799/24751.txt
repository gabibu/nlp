

אמש, לאחר שסיור צה"ל גילה פירצה בגדר הגבול עם סוריה, הוכרזה כוננות גבוהה בישובי רמת הגולן. שערי הישובים מיונתן וקשת בצפון ועד רמת מגשימים וצומת חיספין נסגרו, וכיתות הכוננות נקראו לאבטח את גדרות היישובים.

סמוך לפירצה שנתגלתה ליד קיבוץ רמת מגשימים, אותרו עקבות המעלים חשש כי שניים או שלושה מחבלים חדרו מכיוון סוריה, בכוונה לבצע פיגוע מיקוח בשטח ישראל. לאזור הוזעקו כוחות גדולים של צה"ל וכוחות בטחון נוספים, אשר התפרסו בדרום רמת הגולן והחלו בסריקות אחר העקבות. עם אור ראשון של יום חמישי הצטרף לסריקות גם מסוק של חיל האוויר, והסריקות הורחבו.

רק לפני כחודש חדרו שלושה מחבלים מגבול ירדן וחוסלו לאחר מספר שעות על-ידי כוח של צה"ל שזיהה אותם בדרום הכנרת.

ועוד מאזור הצפון. תושבת שלומי נפצעה אתמול באורח קל מפגיעת רסיסי פגז. כך דיווח כתבנו קובי פינקלר.
זו הפעם הראשונה שאזרח ישראלי נפגע מפגזים אלו וזו גם הפעם הראשונה שמחבלי החיזבאללה שבים לירי הפגזים מאז תום ביקורו של מזכיר המדינה קולין פאוול. פאוול כזכור ביקר בישראל ובמהלך ביקורו שיגר מסר למנהיגי סוריה ולבנון. במסר הביע פאוול את התנגדותה של ארה"ב לנסיונות ההסלמה על גבול הצפון. מסרים אלו גרמו להפסקתן הזמנית של ההפגזות.
מקורות במערכת הבטחון מסרו לאחר ביקור פאוול כי הם מניחים שהחיזבאללה יחדש את התקפותיו אך אזהרותיו של מזכיר המדינה דיין כדי למנוע הדרדרות.
