

יו"ר הנהלת הסוכנות היהודית סליי מרידור אמר כי ליהודים בצרפת נשקפת סכנה של ממש. הוא קרא להם לעלות לישראל. לממשל בצרפת הוא קרא לפעול בתקיפות נגד מי שפוגע ביהודים. בעת ביקור בפריס גילה מרידור כי יש עלייה במספר המבקשים לעלות לארץ מצרפת, ואמר כי הסוכנות נערכת לטפל בהם.

ראש עיריית אילת גבי קדוש ייצא היום לצרפת, במטרה לעודד עלייה של יהודים צרפתיים לישראל, ובמיוחד לאילת. קדוש יתלווה לחברי משלחת היוצאת מטעם הסוכנות היהודית, ואליה יצטרפו גם ראשי ערים נוספים מרחבי הארץ.

בעיר מרסיי בצרפת מתגוררת קהילה יהודית גדולה, וחלקים נרחבים ממנה הביעו התעניינות ורצון לעלות לישראל. רבים מחברי הקהילה נוהגים לנפוש מידי שנה בעיר אילת ומכירים מקרוב את המקום. גם בביקורו האחרון של ראש עיריית אילת בצרפת, לפני כחודש ימים, הוא נפגש עם חברי הקהילה היהודית בצרפת.
יצוין כי באחרונה רכשו יהודיים מצרפת דירות יוקרה ומרכז מסחרי באילת בסכום העולה על שמונה מיליון דולרים.

ביום שישי יגיע לורד גרוול ג'אנר לישראל. ג'אנר, מבית הלורדים בבריטניה, הוא נציג האסיפה של הפרלמנטרים היהודים בעולם. ביקורו נועד לתכנן כנס חירום בהשתתפות חברי פרלמנט, שרים ונבחרי ציבור יהודים בעולם. במהלך ביקורו בישראל ייפגש לורד ג'אנר עם יו"ר הכנסת ואישים נוספים, כדי לדון במצב.

כינוס החירום הוא יוזמה משותפת של "הפורום הישראלי": יו"ר הכנסת, הסוכנות היהודית ומשרד החוץ. לדברי עו"ד גדעון פישר, יו"ר הכנוס הפרלמנטרי, מטרת כינוס החירום תהיה לעודד ולטפח אחריות משותפת וערבות הדדית בקרב קהילות העם היהודי באמצעות נבחרי ציבור יהודים מרחבי העולם. "אם חשבנו שנפטרנו מהפחדים של יהודים במדינות נאורות, כעת, כשהם נאלצים להסיר את הכיפה, כשנבחר לה פן בצרפת, כשהצליחו המפלגות הפוליטיות הפאשיסטיות ברחבי אירופה וכשגברו ההתקפות נגד יהודים וישראלים ברחבי העולם, אין ברירה אלא לערוך כינוס חירום, שבו ייקבע מנגנון לטיפול הולם בסכנות הנשקפות לעם היהודי", כך מסר עו"ד פישר.
