

תת-אלוף עמוס בן אברהם, מפקד אחד מאוגדות המילואים שלחמו במבצע חומת מגן, אומר כי בשל אילוצי זמן לא הושלמה המשימה שהוטלה על צה"ל עם תחילת המבצע ולא הסתיימה המלחמה בתשתיות החבלה.

בעצרת שקיימה אמש האוגדה במעלה אדומים לרגל סיום שרותה, אמר בן אברהם כי לפיכך ייתכן שבקרוב מאוד יהיה צורך לגייס מחדש את חיילי המילואים והוא מקווה שיבינו כי אין ברירה אחרת.

כתבנו אריאל כהנא מוסר כי דברים דומים השמיע בעצרת גם אלוף פיקוד המרכז, יצחק איתן. הרמטכ"ל, שאול מופז, ששוחח אף הוא עם החיילים, אמר להם כי התייצבותם למילואים כאיש אחד הבהירה לפלשתינים שתופעת הסרבנים, בה תלו תקוות גדולות, היא שולית ביותר. "מבצע חומת מגן", אמר עוד הרמטכ"ל, הוכיח לכל אויבינו, שכאשר עם ישראל מותקף הוא קם ומגן על עצמו.

המחבלים המשיכו גם בליל-אמש בנסיונותיהם הבלתי פוסקים לחדור ליישובים יהודים בחבל עזה ולבצע בהם פיגועים. כתבנו קובי פינקלר מדווח כי ליד כפר דרום חיסלו חיילי חטיבת גבעתי חוליה בת ארבעה מחבלים שניסתה לחדור ליישוב. בליל אמש חוסלה חוליה של שלושה מחבלים בעיצומו של נסיון לחדור לנצרים. בצידנו אין נפגעים.

ליד מחסום צה"ל בכביש המנהרות התפוצצה בלילה בלא פגע מכונית תופת. קצין מג"ב חיסל את המחבל שהסיע את המכונית, בעת שזה ניסה להימלט.

ערבי מבוקש נעצר אמש ממזרח לקלקיליה בתוך אמבולנס. האיש, שהיה אחד מאנשי הצוות הרפואי, הועבר לחקירת השב"כ.
אתמול נפצע חייל צה"ל פצעים בינוניים מירי מחבלים באזור מתחם כנסיית המולד בבית לחם. הוא הועבר לטיפול בבית החולים "הדסה עין כרם". התקרית התרחשה כשברקע החלה פגישת נציגי ישראל עם נציגי הרש"פ בנושא הסגרת המבוקשים לידי ישראל.

מוקדם יותר מסרו המחבלים המתבצרים בכנסיית המולד כי ביניהם ישנם שני ערבים מכוחותיו המזוינים של ערפאת, שנפצעו, והם זקוקים לסיוע רפואי. לאחר שטופלו בידי רופא צבאי הם הועברו לטיפול בבית החולים.

אמש דחה בג"צ דחה את עתירתם של בעלי כנסיית המולד בבית לחם, שדרשו לפנות את גופות הערבים במקום. בעתירה דרש המסדר הפרנציסקי בישראל שבג"צ יורה לצה"ל להעביר מזון, מים ותרופות לנזירים ולנזירות השוהים בכנסיית המולד בבית לחם.

במהלך הדיון התברר כי צה"ל מעביר באופן סדיר מים, מזון ותרופות לאנשי הדת בכנסייה. השופטים דחו את העתירה אך בפסק הדין הם כתבו "ראוי שהמשיבים ישקלו בחיוב מציאת פתרון הולם לנושא הוצאת הגופות מהמתחם ללא דיחוי ובמנותק מכל הסדר אחר".

בצה"ל צופים כי בקרוב ייכנעו המחבלים המבוצרים בכנסיית המולד, זאת לנוכח העובדה שמלאי המזון בכנסייה הולך ואוזל, ומפני שמצבם הבריאותי של המתבצרים קשה .

בפגישה עם שליח האיחוד הארופי חוויאר סולאנה הדגיש אתמול שר הביטחון בן אליעזר כי ישראל עומדת על דרישתה להסגרת המחבלים בכנסיית המולד והיא דורשת לשחרר את בני הערובה במקום, וכן להסגיר את רוצחי השר זאבי, ואת פואד שובכי, השוהים במוקטעה ברמאללה.

בפיצוץ עז שהיה בצהרים במחנה ג'יבליה שברצועת עזה נהרגו שלושה מחבלים. מהפיצוץ קרס בניין בן שלוש קומות, ונזק רב נגרם לשלושה בתים סמוכים. נמסר כי ההרוגים הם מחבלים השייכים ל"תנועת ההתנגדות העממית", ארגון גג של כלל ארגוני המחבלים ברצועת עזה.
