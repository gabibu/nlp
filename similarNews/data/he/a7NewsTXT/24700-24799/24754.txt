

במסגרת פעילות צה"ל במבצע "חומת מגן" נערכה המשטרה הצבאית לטפל באירועים חריגים הקשורים לשמירה על טוהר המידות וחוסנו של צה"ל. במסגרת פעילות זו, הוקמה שלוחה קידמית של המשטרה הצבאית בחטיבה המרחבית בית לחם. בשלוחה זו פועלים חוקרי המשטרה הצבאית בסדיר ובמילואים ומטפלים בתלונות ובאירועים חריגים.

במסגרת החקירות שמנהלת המשטרה הצבאית, נעצרו לאחרונה מספר חיילים החשודים בפריצות לכלי רכב של חיילי מילואים שגויסו בצו 8 בבסיס במרכז הארץ. 2 חיילים נוספים נעצרו בחשד לביזה.

דובר צה"ל מדגיש כי פעילות זו הינה חלק ממדיניות צה"ל באשר לטיפול באירועים חריגים, הקשורים לטוהר המידות ולחוסנו של צה"ל. מעשים מעין אלו ממיטים קלון על לובש המדים וגורמים לנזק עצום לצבא, שחוסנו הוא בטוהר הנשק.
עוד ציין הדובר כי בהתאם למדיניות זו, ננקטת ותינקט יד קשה בכל אירוע כזה. רגישות המפקדים לנושא גבוהה, ומרבית תלונות התושבים הועברו למשטרה הצבאית ביוזמת המפקדים.




