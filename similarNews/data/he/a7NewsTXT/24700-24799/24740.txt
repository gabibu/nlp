

שגריר סין פאן ז'אנלין זומן אתמול לפגישה עם סמנכ"ל אגף אסיה ואפריקה צבי גבאי, ובה הובעה בפניו מורת ישראל מהמאמר שפרסמה סוכנות הידיעות הסינית, ובו הוא משווה את הסבל שחווים כיום הפלשתינים בשטחי יש"ע לסבל שחוו היהודים באירופה במהלך מלחמת העולם השנייה.

הסמנכ"ל הדגיש בפני השגריר כי אנו רואים את המאמר בחומרה רבה מאוד, והוסיף כי נושא השואה הוא בעל רגישות רבה מאוד בעבור ישראלים ויהודים בכל רחבי העולם. עוד אמר כי השואה הייתה טרגדיה ייחודית בהיסטוריה האנושית, ואי אפשר להשוותה לכל תופעה היסטורית קשה אחרת.

הסמנכ"ל דרש כי יתפרסמו תיקון או הבהרה לכתבה מטעם דובר משרד החוץ הסיני או גורם סיני רשמי אחר. השגריר השיב כי יעביר את הפנייה למשרד החוץ הסיני.
