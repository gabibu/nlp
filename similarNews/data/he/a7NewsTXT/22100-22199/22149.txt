

שש שנים חלפו מאז הלך לעולמו הרב חיים דוד הלוי זצ"ל, ששימש כרבה הראשי של העיר תל אביב. בעקבות מאבקים פוליטיים על המינוי היוקרתי, לא כיהן במשך כל התקופה הזו רב ראשי בעיר הגדולה בישראל.

העובדה כי לתל אביב לא היה רב ראשי הביאה עמה הידרדרות במחלקת הכשרות בעיר, עד שגורמים במחלקת הכשרות של הרבנות הראשית הביעו חשש כי תעודות הכשרות של תל אביב אינן אמינות. גורמים חילוניים החלו לטעון כי אין לעיר כל צורך ברב ראשי וכי היא מתפקדת היטב בלעדיו.

כאמור, אתמול תמה תקופה זו. שלושים חברי הגוף הבוחר בחרו ברב שלמה עמר, מועמדה של ש"ס. נציין כי איש לא התמודד מולו על המשרה. הרב עמר שימש עד כה כאב בית הדין בעיר פתח תקווה. הוא יכהן כרב הראשי היחיד וייצג את כל העדות ואת כל הזרמים. שר הדתות אשר אוחנה נכח אתמול בטקס הכתרתו של הרב עמר, ואמר כי הוא מתכוון לעגן בחקיקה את התקנה שבכל עיר יכהן רק רב ראשי אחד.

הרב עמר נודע כדיין בעל שם וגם כמומחה לענייני כשרות. בטקס הכתרתו אתמול הוא אמר כי הוא מקווה לפעול בהבנה עם כל גווני האוכלוסייה בעיר, וזאת "כדי לתת מענה לכל הצרכים". ייתכן, עם זאת, שהרב עמר יהיה המועמד של ש"ס למשרת הראשון לציון, שתתפנה בפסח תשס"ג, ואם אכן יגיע הרב לכהן במשרה מכובדת זו, כס הרבנות הראשית של תל אביב יתפנה שוב, ומי יודע כמה זמן ייארך הדבר הפעם.

