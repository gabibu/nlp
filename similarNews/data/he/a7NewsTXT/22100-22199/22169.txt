

91% מהישראלים מתכוונים לאכול מצות בחג הפסח וכ-80% מתכוונים להשתתף בליל סדר מסורתי. כך עולה מסקר שנערך במכון למחקר קהילתי באוניברסיטת בר אילן לקראת חג הפסח.

בסקר השתתף מדגם מייצג של 500 מבוגרים יהודים: דתיים, חילוניים ומסורתיים.

מהסקר עולה עוד כי 52% מהנשאלים לא יאכלו חמץ במהלך כל החג. 20% אמרו כי יאכלו חמץ בפסח, 18% אמרו כי ייתכן שיאכלו חמץ ו-10% אמרו כי אינם יודעים אם יאכלו חמץ.

79% מהנשאלים אמרו כי הם מתכוונים להשתתף בסדר פסח מסורתי, 7% אמרו כי לא ישתתפו בסדר ו-4% עדיין לא החליטו.

ד"ר צבי זוהר ממרכז רפפורט לחקר ההתבוללות ולחיזוק החיוניות היהודית באוניברסיטת בר אילן, אומר כי החיים בישראל תורמים להפחתת ההתבוללות: "הממצאים מחזקים את התפיסה לפיה החיים במדינה בעלת רוב יהודי, גורמים למעורבות גבוהה בשמירת מנהגים ואורח חיים יהודי, גם אצל מי שגדלו במסגרת חילונית".


