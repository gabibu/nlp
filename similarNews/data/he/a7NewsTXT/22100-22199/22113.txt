

כ-400 אנשים הפגינו הלילה במרסיי נגד עריכתה של עצרת תמיכה בצה"ל בארמון הקונגרסים של העיר.
המפגינים נענו לקריאת "הקולקטיב למען זכויות העם הפלשתיני", המאגד ארגונים רבים, וביניהם "האגודה היהודית-צרפתית למען השלום".

המפגינים נשאו שלט בו קראו "לכבד את זכויות העם הפלשתיני". הם צעדו עד לכניסה לארמון הקונגרסים שעליו הוצבה שמירה משטרתית כבדה, כשהם קוראים סיסמאות כגון "שרון רוצח, בוש משת"פ" ו"חיילים ומתנחלים, צאו מפלשתין".

העצרת, שבה השתתפו 1200 אנשים, נערכה בחסותו של הרמטכ"ל שאול מופז ובנוכחות הקונסולית של ישראל תמר שמש והרב הראשי של מרסיי, הרב שארל ביסמוט.
