

שרת החינוך לימור לבנת הודיעה היום כי הזוכים בפרס ישראל לשנת תשס"ב על מפעל חיים - תרומה מיוחדת לחברה ולמדינה הם מר אפרים קישון, מר אלי הורביץ והקרן הקיימת לישראל.

מר אפרים קישון, אוד מוצל מאש השואה, העפיל לראש כותבי הסאטירה בעולם. המוניטין של אפרים קישון כיוצר וכמסביר עמדות העם בישראל, זיכו אותו בשפע של פרסים בינלאומיים. יצירותיו של מר קישון תורגמו ל-37 שפות והעלו אותו לסאטיריקן הנקרא ביותר בימינו. מר אפרים קישון שיקף ביצירתו את פניה של החברה הישראליתו ובה הוא המחיש את המצוקה החברתית-כלכלית, את האבטלה, העוני ותנאי הדיור הקשים.

מר אלי הורביץ, מעמודי התווך של התעשייה המתקדמת בישראל, הביא את חברת "טבע" לראש רשימת מפעלי התרופות המתקדמים בעולם. בתקופת כהונתו כמנכ"ל חברת "טבע" העלה מר אלי הורביץ את התעשייה בישראל לבמת הכלכלה בעולם והציג חזון של תעשיין חדשן ויוזם הלוקח על עצמו אתגרים ומשמש דדוגמא ומופת לאחרים.

פרס ישראל לשנת תשס"ב מוענק לקרן הקיימת לישראלעל תרומתיה הנרחבות והייחודיות לחברה ולמדינה, ובמלאת לה 100 שנים.בשנים שלפני הקמת המדינה עסקה קק"ל ברכישה ובהכשרה של קרקעות והעמדתן לרשות ההתיישבות היהודית. פעולה זו איפשרה את הקמתם של מאות יישובים ברחבי הארץ.
