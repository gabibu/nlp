

בחודשים האחרונים נגנבו שני אמבולנסים מבתיהם של חובשים שהיו בכוננות. לאחר ימים אחדים הם אותרו בשטחי הרש"פ. כל מקרה גניבה מאלץ את אנשי מד"א לשנות את מערך הבטיחות בכל האמבולנסים ברחבי הארץ, ולעדכן את בתי החולים בשינויים, וזאת, מחשש שמחבלים יבצעו פיגועים באמצעות האמבולנסים הגנובים.

מתחקיר שערך כתב גלי צה"ל עולה כי תחנות מד"א אינן מאובטחות. בבדיקה שנערכה בתחנת מד"א בירושלים התברר כי מחסומי הכניסה בתחנה אינם פועלים מזה חצי שנה, ומוניות וכלי רכב פרטיים משתמשים ברחבת האמבולנסים כבמקום חניה או כקיצור דרך בתוך העיר, ובתוך כך חוסמים את יציאתם של רכבי ההצלה במקרי חירום. הגישה לאמבולנסים ולציוד שבמתחם התחנה היא חופשית, ואיש אינו מאבטח אותם, למרות החשש שמפגעים ינסו לחבל ברכבים או לנצל אותם לפיגועים.
עוד עולה מן התחקיר כי החדר שבו מאוכסנים בלוני החמצן בתחנה פרוץ ואינו מאובטח, וזאת למרות הסכנה שמגע החמצן עם אש או עם שמן יגרום התלקחות הבלונים ולשריפת בניין התחנה.

בתגובה נמסר ממד"א כי אכן ישנו צורך ברור באבטחה, אך אין לכך תקציבים מספיקים. מנכ"ל מד"א אבי זוהר אמר כי ישנה בעיה תקציבית חמורה במד"א, אשר אינה מאפשרת לאבטח את המתקנים כראוי: "שלא יופתעו אם ייגנבו אמבולנסים נוספים".

בכל זאת נמסר כי בחודש הקרוב יתוקנו מחסומי הכניסה במד"א ירושלים, וכי בכל אמבולנסי מד"א יותקנו בעתיד מערכות GMS כך שמיקומו של כל אמבולנס יהיה ידוע בכל שעה.



