

תושב קשת בן 19 נפצע הערב באורח בינוני בשעה שנכנס לשדה מוקשים ליד קיבוץ אלוני הבשן שברמת הגולן.

האב חילץ את בנו הפצוע לכביש הראשי והזעיק משם עזרה. אמבולנס של מד"א פינה את הפצוע לביה"ח זיו בצפת, והרופאים מצאו כי כף הרגל נקטעה וכי לא ניתן להצילה.

סגן מנהל בית החולים ד"ר קלין שפירא מסר כי הצעיר, שפציעתו הוגדרה בינונית, הוכנס מיד לחדר ניתוח כדי לעצור את הדימום ולטפל בקטיעה, על מנת למנוע הדרדרות במצבו.

כוחות צה"ל ומשטרה סרקו את האיזור בו עלה הצעיר על מוקש. הכוחות, בהם חיילים מחיל ההנדסה, ערכו את הסריקות בקפדנות ובזהירות רבה, בשל החשש כי במקום טמונים מוקשים נוספים.
