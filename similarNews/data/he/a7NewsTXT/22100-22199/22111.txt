

שר הביטחון בנימין בן אליעזר אמר בראיון שהעניק לנסים משעל בערוץ השני, כי בשעה זו נערכת פגישה בטחונית משותפת לפלשתינים ולישראלים.

מטרת המפגשים היא לסכם את התנאים ליציאת צה"ל משטחי הרשות ביש"ע. ישראל דורשת ממנגנוני הפלשתינים לקבל אחריות בכל מקום שצה"ל יסוג.

הממונה על תיק ירושלים ברשות הפלשתינית זיאד אבו זיאד אמר לטלוויזיה הקטארית "אל-ג'זירה" כי אי אפשר לדבר על שביתת נשק בעוד טנקים של צה"ל מוצבים בכניסות לשכונות בערים הפלשתיניות ובתוכן. "על ישראל להראות כי המצב השתנה, וכן עליה להפגין נכונות לשאת ולתת שוב עם הפלשתינים, וזאת לאחר שתיסוג מהשטחים שבשליטה פלשתינית. רק אז ניתן יהיה לדבר על שיחות ודיונים בין הצדדים", אמר.
