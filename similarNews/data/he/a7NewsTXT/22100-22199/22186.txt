

מחמד עביאת, שנעצר ע"י כוחות צה"ל לפני חודשים אחדים, הודה בפני חוקרי השב"כ במעורבות בהריגת החיילים סא"ל יהודה אדרי, מקס חזן, דוד כהן, שלמה אודישנה ודני דראי הי"ד וכן בפעולות טרור נוספות נגד מטרות ישראליות באזור יהודה.

נזכיר כי סא"ל אדרי נהרג בעת שהגיע לפגישה עם ערבי שעבד עבור יחידת המודיעין בראשה עמד. הערבי ירה באדרי למוות בעת שהגיע למפגש וחוסל ע"י מאבטחיו של קצין המודיעין הבכיר. עביאת הודה כי סיפק את הנשק והתחמושת לרוצח וליווה אותו לאזור הסמוך למקום המפגש.

עביאת הודה גם בפעילות טרור ובקבלת המימון לפעילות החבלנית ממרוואן ברגותי, מפקד מחבלי התנזים ביו"ש.

בין השאר גם רכש המחבל כמויות גדולות של נשק עבור התנזים של הפתח', הכפוף ליאסר ערפאת, שבוצע בשותפות עם החמאס והג'יהאד האיסלמי. מימון לרכש הנשק וחומרי החבלה קיבל עביאת, כאמור, גם ממרוואן ברגותי ומפואד שובאכי, אחראי הכספים של יאסר ערפאת.
