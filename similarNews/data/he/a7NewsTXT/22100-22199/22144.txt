

בישיבת הממשלה השבועית אתמול קיבלו השרים עדכון על שיחותיו של ראש הממשלה עם השליח האמריקני אנטוני זיני.

בתחילת הישיבה אמר שרון כי מטרתו בשלב זה היא להגיע בהקדם האפשרי להפסקת אש וליישום הבנות טנט. הוא הדגיש כי רק כשיהיה שקט מוחלט יהיה אפשר לקיים משא ומתן מדיני, וכי ישראל לא תקיים משא ומתן תחת אש. "אם במהלך השיחות על הפסקת אש תהיה אש אנו נפעל בהתאם", אמר שרון. נציין כי דברי שרון באים בעקבות ביקורת גלויה וסמויה שמתחו עליו שרים בממשלה. השר דני נווה הביע חשש שמצב הדברים הנוכחי יוליך לוויתורים ישראליים נוספים, וכי ישראל תיגרר לניהול משא ומתן תחת אש.

השר שלמה בניזרי אמר כי העמדת פרס בראשות צוות המשא ומתן היא משגה חמור: "פרס כבר המיט על ראשינו את אסון אוסלו", אמר בניזרי. השר לביטחון הפנים עוזי לנדאו אמר כי "המסלול שעליו אנו נמצאים היום שגוי באורח יסודי, וכי הוא יוליך לטרור גדול וקשה". לנדאו הוסיף כי הוא תובע מהממשלה שצה"ל ימשיך לפעול נגד הטרור. "לא ייתכן שאנחנו מוותרים, ואילו הפלשתינים מתבצרים בעמדותיהם", אמר.

נזכיר כי במהלך הנסיונות לקיים הפסקת אש התרחשו שני הפיגועים בכפר סבא ובירושלים. עד כה לא מסרה לשכת ראש הממשלה את תגובת ישראל לפיגוע. יתרה מכך: לא הופסקו המגעים עם הרש"פ, וזאת למרות שנציגי הרש"פ הצדיקו את הפיגועים אתמול בריש גלי.

עוד נציין כי שר החוץ שמעון פרס אמר במוצאי שבת כי בין הצעדים שהחליט לנקוט המטבחון ישנה ההחלטה שלא להגיב במקרה של פיגוע.


