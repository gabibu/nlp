

אתמול פורסמו שמות חתני פרס ישראל למפעל חיים לשנת תשס"ב. הזוכים הם הסופר והסטיריקן אפרים קישון, מנכ"ל חברת "טבע", הפורש בימים אלה מתפקידו, אלי הורוביץ, והקרן הקיימת לישראל.
הוועדה נימקה את בחירתה באשר לאפרים קישון: "אוד מוצל מאש השואה, העפיל לראש כותבי הסאטירה בעולם. המוניטין של אפרים קישון כיוצר וכמסביר את עמדות העם בישראל זיכו אותו בשפע של פרסים בינלאומיים. יצירותיו של קישון תורגמו ל-37 שפות והפכו אותו לסטיריקן הנקרא ביותר בימינו.

אפרים קישון שיקף ביצירותיו את פניה של החברה הישראלית, והמחיש את המצוקה החברתית-כלכלית, את האבטלה, את העוני ואת תנאי הדיור הקשים.

כתיבתו של קישון על תקופת היותו עולה חדש ועל בעיות הקליטה בשנים הראשונות להקמת המדינה תרמו רבות למורל הלאומי ולהתערות גלי העלייה ברחבי הארץ. הצלחת ספריו, ובמיוחד 'סאלח שבתי', היא נדבך חשוב בבניינה של התרבות במדינת ישראל".

באשר לאלי הורוביץ כתבה הוועדה: אלי הורביץ, מעמודי התווך של התעשייה המתקדמת בישראל, הביא את חברת "טבע" לראש רשימת מפעלי התרופות המתקדמים בעולם. בתקופת כהונתו כמנכ"ל "טבע", העלה הורוביץ את התעשייה בישראל על במת הכלכלה בעולם והציג חזון של תעשיין ויוזם המקבל עליו אתגרים, והמשמש דוגמא ומופת לאחרים. כנשיא התאחדות התעשיינים ולשכת התיאום עיצב הורביץ דמות מופת של מנהיגות ציבורית, מנהיגות הפורצת דרך, שתרמה לצמיחתה ולשגשוגה של הכלכלה במדינת ישראל.

במיוחד ראויה לציון אישיותו הלבבית, שבזכותה נשמרה סביבו אווירה שקטה וחברית, המעודדת שיתוף פעולה.

ואלו הנימוקים שהציגה הוועדה באשר להענקת הפרס לקרן הקיימת לישראל: "הקק"ל קיבלה עליה את מפעל הייעור בארץ, והיא מקדישה משאבים ניכרים לפיתוח היער, לטיפוחו ולשימורו, ובכך תורמת רבות לשיפור איכות החיים והסביבה בישראל. גם בתחומי המחקר והפיתוח החקלאיים רב חלקה של הקק"ל, והיא מסייעת רבות לפיתוח החקלאות בנגב, בערבה ובהרי הגליל. לקק"ל תרומה נרחבת בסיוע למשק המים בישראל, וזאת באמצעות הקמת מאגרי מים וסכרים.

לקק"ל תרומה חשובה גם בתחום החינוך, הן במסגרת פעילויות בבתי הספר, והן באמצעות אירוח בני נוער מהארץ ומהתפוצות ב'מרכזי שדה ויער' שהקימה".


