

שגרירות ישראל בספרד דיווחה למשרד החוץ בירושלים, כי בעתון "אל פריודיקו" היוצא לאור בברצלונה פורסמה קריקטורה אנטישמית, שבה נראים בצד שמאל חיילי ס.ס. מפנים רובים לעבר קבוצת ילדים ומתחתם הכיתוב "וארשה 1940", ובצד ימין של הקריקטורה צויירו חיילים ישראלים, מפנים רובים כלפי ילדים ונשים פלשתינים והכיתוב "רמאללה 2002". בקריקטורה נראה החייל הישראלי אומר: "לנו זה שונה, אנחנו העם הנבחר".

שגרירות ישראל בספרד דיווחה, כי הקריקטורה הזו מתווספת לשורה ארוכה של מאמרים וקריקטורות בעלי אופי אנטישמי, שמתפרסמים בעתונות הספרדית .

בטורונטו שבקנדה הופץ בבתי ספר רבים הספר "משמעות קוראן הקדוש", שיש בו ביטויים אנטישמים רבים. גורמים יהודים בקהילה בטורונטו פועלים שהספר יורד מתוכנית הלימודים באותם בתי ספר.

הממונה על המאבק באנטישמיות במשרד החוץ אריה מקל אמר , כי דיווחים מעין אלה מגיעים מדי יום וזהו רק קצה הקרחון.
