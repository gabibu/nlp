

חג הפסח מתקרב, ומביא עמו מבצעים של "קמחא דפסחא". פרויקט רחב היקף במיוחד מתקיים ביוזמתן של העמותות "אורות חסד" ו"קרן אילת השחר" בסיוע חברי הגרעינים התורניים ברחבי הארץ.
עמותות אלו יזמו רכישת מצרכים בהיקף של מיליון שקלים, סכום המגיע מתרומות הציבור וממפעלים שהוזילו עד מאוד את המוצרים הנרכשים מהן. כל מנה מכילה יין, מצות, קמח מצה, אבקת מרק, ממרח שוקולד שמן וירקות. מטרת הפרויקט, מסבירים המארגנים, היא כפולה. בטווח המיידי: לאפשר למשפחות רבות ככל האפשר לערוך ליל סדר, ובטווח הארוך יותר המטרה היא להקים מוקדי סיוע מקומיים בכל אזורי החלוקה, מוקדים שתחילת פעילותם תהיה חג הפסח, ולאחר מכן הם יפעלו במשך כל השנה באמצעות כוחות מקומיים.

המבצע השנה מוקדש לזכרו של גדי רג'ואן הי"ד, שנרצח בידי מחבל שעבד במפעלו בעטרות. בעקבות הרצח הגדילה משפחתו של רגו'אן, שתרם מידי שנה למפעלי צדקה של עמותת "אורות חסד", את היקף התרומה.

הדבר הנוסף שמייחד את המבצע השנה הוא חלוקת החבילות לתושבי יש"ע אשר איבדו את מקור פרנסתם בעקבות אירועי הדמים, והם אינם מעטים...

אריזת החבילות, המתבצעת בידי כאלף מתנדבים, צפויה להימשך עד סוף השבוע.
טלפון לתרומות: 6781180 03.



