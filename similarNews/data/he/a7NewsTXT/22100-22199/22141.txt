

לרגל ביקורם של אנשי הממשל האמריקני, השליח אנתוני זיני וסגן הנשיא צ'ייני, באזורנו נקט ראש הממשלה אריאל שרון צעדים מרחיקי לכת. לעומת זאת אנשי הרש"פ אינם נוקטים כל פעולות מיוחדות כמו לחימה בטרור או עצירת מבוקשים. בכירי הרש"פ עוסקים בימים אלה בעיקר בפיזור הצהרות וסיסמאות, לעיתים אלו סיסמאות הסותרות זו את זו.

יאסר ערפאת הודיע אתמול כי הוא מוכן להשתתף בפגישה משותפת עם ראש הממשלה אריאל שרון ועם השליח זיני. מנגד חזר והדגיש אתמול סאיב עריקאת, חבר הקבינט הפלשתיני, שערביי הרש"פ אינם מוכנים לקיים פגישה מדינית עם אריאל שרון ללא נסיגה מלאה של ישראל משטחי A, ללא הפסקת ההתקפות האוויריות והסיכולים, וללא הגשת הצעות לוויתורים מדיניים חדשים מצד ישראל. נזכיר כי ישראל נסוגה ממרכזי הערים המצויים בשטחי A, וכי עכשיו היא מכתרת ערים ערביות אחדות ומחנות פליטים ביש"ע. נציגי ישראל הודיעו כי הם מעוניינים לסגת מן המקומות הללו בתנאי שערביי הרש"פ יסכימו לקבל עליהם את האחריות שבמקומות הללו ישרור שקט. אף שישראל מוכנה לתת אמון בבכירי הרש"פ, הרי שהם אינם מוכנים לקבל עליהם כל אחריות, והם עומדים על דרישותיהם בלי להבטיח דבר מצדם.

בתוך כך אמר אתמול זלמן שובל, היועץ המדיני של ראש הממשלה, ומי שהיה שגריר ישראל בארה"ב, לכתב עיתי"ם כי זיני נחוש להשיג הפסקת אש, ואף על פי שהדברים אולי אינם נראים כך, הוא סבור כי הפעם יש לו סיכוי: "יש לזיני יותר סיכויים להצליח, ולו הצלחה זמנית, מאשר בפעמים קודמות, וזאת כי המסר לערפאת הוא חד משמעי: שקט עכשיו תמורת עזרה בתהליך המדיני במהלך יישום תכנית מיטשל מאוחר יותר". הוא הוסיף כי בניגוד לשליחויותיו הקודמות הפעם ידרוש זיני מערפאת לשתף פעולה עם ארה"ב ולהגיע להפסקת אש עם ישראל, שאם לא כן תתנער ממנו ארה"ב לחלוטין מבחינה מדינית.

שובל משוכנע שהאמריקנים מודעים לכך שהמניע של ערפאת להסלים את הטרור הוא רצונו לסכל את התכניות האמריקניות באזור. השגריר שובל מודה כי אנו נמצאים בתקופה שבה הצד הערבי מנצל את התכניות האמריקניות לטובתו, וכי התוצאה מכך היא שארה"ב לא רק מפעילה לחץ על ערפאת, אלא גם דורשת מישראל לא להקשות עליה בהשגת מטרותיה האסטרטגיות. ישראל נענית לדרישה האמריקנית, ולכן ראש הממשלה הודיע על מחוות אחדות כגון הוויתור על התנאי שיישמרו שבעה ימי שקט בטרם יסכים להיכנס למשא ומתן.


