

היום יגיע לישראל סגן נשיא ארצות הברית דיק צ'ייני במסגרת מסע דילוגים במזרח התיכון לקראת גיבוש קואליציה לפעולה נגד עיראק. הפרשן לענייני ארה"ב יורם אטינגר אמר אתמול ביומן הצהריים של ערוץ 7 כי צ'ייני הוא ימני בדעותיו, וכי יש לפרש את האיש על פי מעשיו ולא על פי הכרזותיו בפומבי, שהן מתונות הרבה יותר.

אטינגר: "מאז הקמת הממשלה הנוכחית בישראל משפשף צ'ייני את עיניו, ואינו מבין כיצד זה איננו מתנערים מיוון המצולה של אוסלו, וכיצד זה איננו מתנהגים כלפי אש"ף לפחות כמו שהאמריקנים מתנהגים כלפי הטליבאן, כלומר, אין משא ומתן, ואין הפסקת אש אלא ריסוק התשתית המזינה את האש". אטינגר הגיב גם על הפסקת הפעולה ברמאללה ועל ויתוריה של ישראל בימים האחרונים. לדבריו, אם אכן הפעולות הללו מגיעות בעקבות הלחץ האמריקני, ישראל, בסופו של דבר, מפסידה מכך: "זה משפיע על מעמדנו האסטרטגי כפי שהאמריקנים מפרשים אותו, כי הם בציפיותיהם מאתנו אין הם מבקשים שנהיה 'שק חבטות' של החיזבאללה, של אש"ף של מצרים או של ארצות הברית, אלא בעלות ברית כפי שישראל הייתה עד תקופת שמיר, מדינה שעומדת על שלה משום שרק על בעלות ברית שכאלה אפשר לסמוך ביום סגריר".

נציין כי צ'ייני אמור להיוועד היום עם נשיא המדינה, עם ראש הממשלה ועם שר הביטחון, והוא אף יסייר במוזיאון "יד ושם" בירושלים.

