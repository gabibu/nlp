

"מאז שהתחלנו להפעיל את שירות העברת הכספים המהיר, לפני כשנתיים, חל גידול של מאות אחוזים במספר העברות הכספים ובסכומים הכספיים שמועברים מדי חודש". כך מסרה היום יו"ר בנק הדואר, ליאורה בירנהק-מרקוס. לדבריה, בחודש פברואר השנה בוצעו כ-2000 פעולות בסכום כולל של כ-2.3 מיליון שקל.

שירות העברת הכספים המהיר באמצעות בנק הדואר "מזומן בזמן" נועד לאפשר לכל אדם להעביר כספים לכל אדם אחר בכל מקום בארץ בתוך מספר דקות בלבד. ביצוע פעולת העברת כספים פשוט ביותר: כל שצריך לעשות הוא לגשת אל סניף הדואר, להזדהות בפני האשנב, להפקיד את הסכום ולציין את פרטי המוטב. בתוך דקות יכול המוטב למשוך את הכסף במזומן באחד מ-660 יחידות הדואר בכל הארץ.

מרשות הדואר נמסר כי הסכום הממוצע של העברת כספים הוא כ-1000 ש"ח. עוד נמסר כי בתחילה המשתמשים בשרות היו בעיקר הורים שהעבירו כספים לילדיהם שנתקעו בלי מזומנים. "עם הזמן, ככל שהציבור הלך והתוודע יותר ויותר לשירות שהפך לאחרונה לאטרקטיבי", מציינים גורמים ברשות, "הפך השירות לפופלרי גם בקרב מגזרים אחרים באוכלוסיה". כך לדוגמא, מתברר כי אנשי עסקים רבים מעדיפם להעביר כספים באמצעות "מזומן במזומן".

סכום העמלה המינימלי (עד 1000 ש"ח) הוא 15 ש"ח. עבור כל 1000 ש"ח נוספים נגבית עמלה נוספת של 5 ש"ח.
