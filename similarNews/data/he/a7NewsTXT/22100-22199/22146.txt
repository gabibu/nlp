

ביום שישי פרסם מנתח הלב הידוע פרופ' דני גור מודעה בעיתון "הארץ", ובה כתב, בין השאר:
"גם ערפאת חייב להמשיך את הטרור עד שבעיית הכיבוש הישראלית תמצא את פתרונה... לפיכך יש לסלק את ראש הממשלה השקרן מייד... שרון מוביל מדיניות של טבח".

בעקבות פרסום הדברים הגיש ראש עיריית אור עקיבא רפי אדרי תלונה במשטרה נגד גור, וכן כתב מכתב ליועץ המשפטי לממשלה, ובו דרישה להעמיד את גור לדין על הסתה. אדרי הסביר כי יש כאן קריאה מפורשת לרצוח יהודים, וכי הקריאה להמשיך בטרור מסכנת את תושבי ישראל:

"אפשר לכתוב דברים בוטים, אבל ברגע שהוא קורא להמשיך בטרור זה דבר בלתי מתקבל על הדעת. אחד כזה צריך להעמיד במקומו, ומהר". אדרי הבהיר כי הוא אינו מתכוון להרפות מעניין זה, וכי הוא יבקש רשיון להפגין מול ביתו של גור: "לא אשב במנוחה עד שהאדם הזה יעמוד לדין".


