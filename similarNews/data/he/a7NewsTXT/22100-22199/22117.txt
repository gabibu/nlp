

סגן נשיא ארה"ב ריצ'רד צ'ייני אמר במאנאמה, כי ארצו אינה מתכוונת להוציא את הבסיסים האמריקניים מערב הסעודית, כפי שמסרה לפני כן התקשורת האמריקנית.

"אין לנו כל תוכנית לביצוע שינוי כלשהו בעמדותינו הצבאיות, בכל הנוגע לערב הסעודית", אמר צ'ייני במסיבת עיתונאים בתום ביקור קצר במאנאמה. צ'ייני אמר דברים אלה בתשובה לשאלה על האפשרות שוושינגטון תעביר את בסיסיה הצבאיים מערב הסעודית לקטאר.

כ-5000 חיילים אמריקנים פרוסים בערב הסעודית, בעיקר בבסיס הנסיך סולטן, צפונית לריאד. התקשורת האמריקנית דיווחה, בעקבות הצטננות היחסים בין שתי המדינות, על התוכניות להעברתם למקום אחר במפרץ הפרסי. העיתון "ניו יורק טיימס" הזכיר את שמה של קטאר כאופציה להעברה כזו, מה גם שבמדינה זו נמצא מאגר הנשק האמריקני הגדול ביותר במפרץ.
