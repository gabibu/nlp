

בירושלים נפתח היום בבוקר כינוס שופטים בינלאומי שמטרתו - הקמת אירגון בינלאומי לבתי ספר לשופטים. משלוש מדינות נרשמו ביטולים, בשל המצב בישראל: ספרד, יוון וארה"ב.

בכינוס משתתפים 43 שופטים מ-26 מדינות. 6 מהמשתתפים הם נשיאי בית משפט עליון במדינותיהם. המדינות שמהן באו השופטים הן: ארה"ב, אלבניה, קמרון, קניה, צ'ילה, קולומביה, אל-סלוואדור, אסטוניה, מונגוליה, ועוד.

יו"ר הכינוס הוא המשנה לנשיא בית המשפט העליון בישראל, השופט שלמה לוין, שאמר: "מטרת הכינוס היא לכנס מוסדות ובתי ספר להכשרת שופטים בעולם תחת גג אחד. הכינוס הזה כולל 26 מדינות שבאו מארבע יבשות, זהו כנס א-פוליטי ".

את הכינוס פתח נשיא בית המשפט העליון, השופט אהרן ברק שדיבר על תפקיד השופט והיחס שלו לחברה, ממנה הוא בא. כמו כן נשא נאום מנהל בתי המשפט, השופט דן ארבל.

מבית המשפט העליון בישראל השתתפו השופטים מישאל חשין, אליעזר ריבלין, וכאמור השופטין לוין וברק.


