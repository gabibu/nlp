

ברוב של 17 מול נמנע אחד אישרה אתמול ממשלת ישראל את הצעת ראש הממשלה ושר האוצר להקים מועצת נגידים לבנק ישראל. הצעתו המקורית של שר האוצר הייתה למנות מועצה של תשעה נגידים, אולם לאחר דין ודברים בין האוצר לבנק ישראל תוקנה ההצעה ומעתה היא קובעת כי תמנה המועצה שבעה חברים: הנגיד, המשנים לנגיד ואנשי משק וכלכלה או אנשי אקדמיה המתמחים בתחום הפיננסי שאינם עובדי בנק ישראל.

את ארבעת חברי המועצה שאינם הנגיד והמשנים שלו תמנה ועדה ציבורית.
את הוועדה הציבורית בעצמה ימנו ראש הממשלה ושר האוצר, ויהיו בה שלושה חברים: שופט בית המשפט העליון בדימוס, שיכהן כיו"ר, נשיא אחד המוסדות הגדולים להשכלה גבוהה, ואיש משק וכלכלה. תפקיד הוועדה הציבורית יהיה להציע רשימת מועמדים שירכיבו את המועצה המוניטרית.
נגיד בנק ישראל ד"ר דוד קליין מתנגד התנגדות נחרצת להחלטה, וכבר בעבר הוא התבטא במילים חריפות ביותר נגד צעד הזה. בין היתר, אמר קליין, כי ההצעה תגרום לבריחת משקיעים משוק ההיי- טק, היא תפגע ביציבות הבנקים ובחסכונות הציבור ועוד. לעומתו טוענים אנשי האוצר כי ברוב המדינות המערביות ההחלטה על גובה הריבית אינה נתונה לאיש אחד, אלא מועצת נגידים מחליטה על כך, בלי שיש בה רוב לבנק המרכזי.


