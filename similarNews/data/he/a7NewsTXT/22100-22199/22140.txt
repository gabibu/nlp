

ראש אמ"ן האלוף אהרון זאבי- פרקש אמר אתמול בפני שרי הממשלה כי ערפאת מרוצה מההסלמה בשטח וממספר הנפגעים. אתמול היו שני פיגועים בערי ישראל:

סמוך לשעה 12:30, בצומת הרחובות טשרניחובסקי וששת הימים בכפר סבא פתח מחבל באש לעבר עוברים ושבים. תחילה הוא ירה לעבר יושבי מסעדת הפלאפל "תנעמי" ולאחר מכן חצה את הכביש לעבר מסעדת "סיני ספיד". המחבל ירה מאקדח, והצליח לרוקן מחסנית ולהחליפה באחרת, ותוך כדי כך ירה בשלושה אנשים. אחת מפצועות הירי, נועה אורבך, בת 18, נפטרה זמן לא רב לאחר מכן מפצעיה. שאר הנפגעים באירוע הזה, כעשרה במספר, נפצעו משברי זכוכיות ומרסיסים.

בגלל מיקומו של האירוע בצמוד למשטרת כפר סבא ובסמוך לבית משפט השלום בעיר, הסתיים האירוע מהר. השוטרים ומאבטחי בית המשפט שמעו את היריות, נזעקו למקום, משכו אליהם את האש וחיסלו את המחבל.

צביקה, עד ראייה שנקלע לחילופי האש בין השוטרים והמחבל, סיפר: "הייתי בתוך הקרב ממש. למזלי, הקרב התנהל בין המחבל ובין שני שוטרים, וכל הכבוד להם. הם עמדו מאחורי העמוד של המבנה של "פלאפל תנעמי". המחבל עמד באמצע הכביש ליד הרכב שלו וירה עליהם. למזלי הוא היה עסוק בהם ולא בי. הרכב שחנה בינם לבין המחבל, ליד המדרכה מנע ממני להיפגע".

כשעתיים לאחר מכן פוצץ עצמו מחבל מתאבד בצומת הגבעה הצרפתית בירושלים. דקות אחדות לפני הפיצוץ התקשר אזרח למוקד 100 של המשטרה, והודיע על אדם חשוד המסתובב באזור הגבעה הצרפתית. בעקבות התראה זו הייתה ניידת בדרכה למקום, ולפתע נשמע קול פיצוץ עז: המחבל נצמד לאוטובוס מספר 22, שעמד ברמזור אדום מתחת לגשר, ופוצץ עצמו. אדם אחד נפצע קל, ותשעה עשר אזרחים נוספים לקו בהלם.

מאור, עד ראייה לפיגוע, סיפר: "היה פיצוץ חזק מאוד. פיצוץ שמזכיר את לבנון. עד כמה שידוע לי, ועד כמה שהספקתי לראות, לא היו הרבה נפגעים מצדנו". סגן השר לבטחון הפנים גדעון עזרא הגיע למקום ואמר כי כיוון שהטרור נמשך גם אנחנו צריכים להמשיך: "מה שראש הממשלה אמר, שאנו מגיבים אף על פי שיש הפסקת אש. זה מה שאנו צריכים לעשות עכשיו. אני מקווה שהשליח זיני לא יצא מכאן בידיים ריקות, אבל אנחנו בוודאי איננו יכולים להישאר בידיים ריקות. טרור זה טרור, ולטרור צריך להגיב בהתאם, ולעשות את כל מה שאל ידינו".

היום תובא למנוחות נועה אורבך הי"ד בכפר סבא שנרצחה אתמול בפיגוע בלב העיר. הלווייתה תתקיים בשעה 14:30 בבית העלמין המקומי.


