

שופטת בג"ץ אילה פרוקצ'יה הוציאה אתמול צו ביניים נוסף האוסר על צה"ל להרוס בתים של ערבים לאורך ציר כיסופים, וכן שני בתים ליד נצרים. את העתירה הגיש חבר כנסת מוחמד ברקה ממפלגת חד"ש ותושבי הבתים. רכזי הביטחון בחבל עזה ומפקדי צה"ל אומרים כי הבתים משמשים מחסה לחוליות מחבלים, כפי שקרה בשלושת הפיגועים האחרונים בכביש כיסופים וליד נצרים. צו הביניים שהוצא אתמול יעמוד בתוקפו במשך שבועיים, עד לגיבוש תשובת המדינה לעתירה.

בתוך כך ממשיך צה"ל במאמציו לסכל פיגועים. שבעה מחבלים ערבים נלכדו אמש בפשיטות שערכו כוחות צה"ל ומג"ב ביש"ע. כתב עתי"ם מוסר, שכח מיוחד פשט הלילה על הכפר ג'דידה, דרומית לג'נין, הנמצא בשטח הרשות הפלשתינית ועצר שני מחבלי חמאס החשודים במעורבות בפעילות חבלנית עוינת. כמו כן, פשטו כוחות מג"ב על הכפר סווחרה, צפון מזרחית לבית לחם, ולכדו ערבי החשוד במעורבות בפעילות חבלנית עוינת. כמו כן, פשט בלילה כוח צנחנים על הכפר אל-חאדר, מערבית לבית לחם, ועצר ערבי העוסק בפעילות חבלנית. מעצר של חשוד בוצע גם באל עזריה שליד ירושלים.

