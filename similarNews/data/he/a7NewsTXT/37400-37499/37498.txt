

שרותי הביטחון של רוסיה החליטו לקבור את גופות הטרוריסטים הצ'צ'נים, שנהרגו בפעולת ההשתלטות על התיאטרון במוסקבה, כשהן עטופות בעור חזיר. כך דיווח עיתון רוסי.

על-פי העיתון "מוסקובסקי קומסומול|", מקווים ברוסיה להרתיע בכך טרוריסטים איסלמיים מלבצע פעולות התאבדות, שכן על-פי המסורת המוסלמית, החזיר מטמא את הנפטר, ובכך נמנעת כניסתו לגן עדן.

אתמול, חשף שר הבריאות הרוסי פרטים על הגז בו נעשה שימוש. לדבריו, מדובר בגז השייך למשפחת האופיום, והוא משמש גם להרדמה רפואית.

מספר ההרוגים במבצע החילוץ עלה אתמול ל-119, לאחר שעוד שניים מהפצועים נפטרו. הרשויות הרוסיות סופגות ביקורת על כך שלא מסרו לרופאים שטיפלו בפצועים מאיזה הגז הם נפגעו, ובכך מנעו אפשרות להצילם.

