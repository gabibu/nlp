

ראש אמ"ן אלוף אהרון זאבי פרקש הציג היום בפני חברי הקבינט את התחזית השנתית של אגף המודיעין.

על פי הערכה זו, קובע האלוף פרקש, אין ברש"פ כל פרטנר אפשרי לדיון על הסכמים עתידיים. פרקש גם קבע כי אינו מאתר מוצא מדיני למאבק הישראלי פלשתיני במהלך התקופה שבה דנה התחזית הנדונה.

כמו כן קבע ראש אמ"ן כי לנוכח הנתונים הללו על מדינת ישראל לראות בניהול טוב של הלוחמה נגד הרש"פ ומנגנוניה. האלוף פרקש רואה ביעד זה ערך חשוב שימנע את החרפת המאבק הישראלי-ערבי וגלישתו לעימות עם מדינות ערב השכנות לישראל.

את הערכתו זו הציג ראש אמ"ן כבר אמש בדיון מסכם של מערכת הביטחון. בדיון זה השתתף, לבד מבכירי צה"ל ושירות הביטחון הכללי, גם שר הביטחון בנימין בן אליעזר שתקף את ראש אמ"ן על התחזית הפסימית מדי לטעמו שהציג.

שר הביטחון טען כי הפתרון עודנו נטיעת תקווה מדינית בלב הנהגת הרש"פ והעם הפלשתיני, "השאלה היא לא רק איך לנהל את הסכסוך, אלא איך לצאת ממנו", אמר בן אליעזר והוסיף כי "אם נציג לפלסטינים אופציה טובה ורצינית, עשוי לצמוח מכך גם פרטנר בצד השני".

בנוסף טען שר הביטחון כי צעדיה הצבאיים שלח ישראל "מיצו את עצמם" כהגדרתו.

הרמטכ"ל, רב אלוף משה יעלון, צידד בהערכת אמ"ן ואמר כי על ישראל להמשיך וללחוץ על הרש"פ, זאת כיוון שהשנה הקרובה תהפוך ככל הנראה למה שהוא מגדיר כ"שנת הכרעה", ובה יאבדו הפלשתינים את הרצון להילחם בישראל בעקבות תגובות ולוחמה ישראלית משמעותית.

בהציגו את הערכת אמ"ן בפני הקבינט ספג ראש אמ"ן האלוף זאבי פרקש ביקורת גם משר החוץ שמעון פרס שאמר כי "ערפאת הוא לא חזות הכול" והוא רואה תקווה במנהיגות פלשתינית חלופית וביוזמות כלכליות.
