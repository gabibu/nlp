

אמש הושגה התקדמות משמעותית בדרך לסיום המשבר במשק, כך דיווחו נציגי ההסתדרות. בפגישה שהתקיימה השתתפו גם ראש הממשלה אריאל שרון, יו"ר לשכת התאום של הארגונים הכלכליים עודד טירה, ושר האוצר סילבן שלום.

בהסתדרות סרבו לספר על תוכן הפגישה אך ציינו כי ההתקדמות המשמעותית הושגה, בעיקר, בכל הקשור לעובדי המדינה, לתקציבן של הרשויות המקומיות ולתוספת היוקר.

בעניין תוספת היוקר הגיעו ראשי ההסתדרות ולשכת התאום להסכמה עקרונית על תשלום בשיעור של כ 2%, בהתבסס על המדדים שהיו עד כה. עם זאת עדיין לא סוכם האם התוספת תתקבל עתה או מאוחר יותר, במלואה או בחלקה.

בהסתדרות דאגו להדגיש כי ראש הממשלה שיבח את התנהגותה של ההסתדרות במהלך השביתה, והודה לפרץ שנענה לבקשתו להקל בעיצומים. "אני חבר בהסתדרות מזה שנים רבות, ואני פועל לצירופם של יתר השרים בממשלה להסתדרות, ובמיוחד של שרי מפלגת העבודה", התלוצץ שרון, על רקע הקרע בממשלה.

ובינתיים, עד שיגיע המשבר לסיומו המוחלט, ממשיכים עובדי המדינה והרשויות המקומיות לשבות ולנקוט עיצומים במתכונת הנוכחית.
