

בית המשפט המחוזי בתל-אביב קבע היום כי אין להאשים ברצח את מחמוד נאדי נהג המונית, שהסיע את המחבל לבצע את הפיגוע בדולפינריום בתל-אביב ב-1 ביוני 2001, שבו נרצחו 21 בני אדם ונפצעו 110 אחרים.

השופטים קבעו, כי לאחר שקראו את הסיכומים בכתב של באי כוח הצדדים, נראה להם כי אין על הנאשם להשיב ולהתגונן בפני עבירת רצח וגרימת חבלה בכוונה מחמירה, אלא על עבירות של סיוע לרצח וסיוע לעבירה של גרימת חבלה חמורה. השופטים ציינו עוד, כי בכוונה אינם מתייחסים במפורט למסכת העובדתית ולמסקנות המשפטיות, כדי לא להיקלע לקביעת מימצאים ומסקנות לפני זמנם.


