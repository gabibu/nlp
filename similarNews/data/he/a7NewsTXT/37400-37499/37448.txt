

חוקרים בריטיים ואמריקנים הצליחו "ללחוץ ידיים" ממרחק של 5,000 ק"מ, באמצעות האינטרנט.

חוקר מאוניברסיטת קולג' בלונדון (UCL) ועמיתו מהמכון הטכנולוגי של מסצ'וסטס (MIT) הצליחו לראשונה לתפוס ולהניע יחד קוביה על מסך של מחשב, במין "לחיצת יד" משני צדי האוקיינוס.

לביצוע משימה זו דרוש מחשב וזרוע רובוטית במקום העכבר. את הזרוע יכול המפעיל להניע כמו עט. המערכת גורמת להחזרת כוח שהמשתמש חש כלחץ על קצות האצבעות.

הזרוע בעלת המפרקים, המכונה "פנטום", הומצאה בתחילת שנות ה-90 במכון MIT. היא כה מדויקת עד שבאמצעותה, יכול המשתמש להבחין בסוג החומר בו הוא "נוגע" באופן וירטואלי.

על מנת ליצור את תחושת המישוש, משגרת "פנטום" פעימות בתדר גבוה, של 1000 לשנייה, על פני רשת של סיבים אופטיים בפס רחב מאוד.

עם זאת ציין מנהל הפרוייקט, מאנדאיאם א. סריניוואסאן, כי גם אם התוצאות מרשימות, נותרה עוד דרך ארוכה, בעיקר במה שנוגע למהירות התגובה, שברשת תלויה בעומס בתנועה.

מעבר לבעיה זו, הקשורה ישירות ברשת, הממשק שפותח ב-MIT מגיב לפעולת הגומלין עם המשתמש במהירות שהיא חמישית עד שישית מהמהירות בה מעביר המוח האנושי הוראות לידיים. כן יש צורך בהתקדמות נוספת באלגוריתם של התוכנה הניסויית.
