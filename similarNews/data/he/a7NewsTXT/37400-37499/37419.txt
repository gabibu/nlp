

גשמי הזעף שירדו השנה, ההצפות, מפולות האדמה, והרס בתים בחלקים רבים בעולם גרמו לנזקים שערכם מעבר ל-70 מיליארד דולר, כך נמסר אתמול מתוכנית הסביבה של האו"ם (UNEP).

בין האסונות שהוזכרו, הטייפון רוזה, שנחת על דרום-קוריאה בחודשים אוגוסט וספטמבר, ההצפות שהתרחשו בחודש אוגוסט באירופה, וכן אסונות טבע, שעלו בחיי אדם, בהודו, נפאל ובנגלדש, והיו הגרועים ביותר זה עשורים רבים.

"השנה, התרחשו כ-500 אסונות טבע עיקריים, שגרמו להריגתם של אלפים, הותירו מאות אלפים חסרי קורת גג, ופגעו במיליונים", אמר תומאס לוסטר, חבר UNEP. "רבים מפגעי מזג האוויר שנרשמו היו קיצוניים".






