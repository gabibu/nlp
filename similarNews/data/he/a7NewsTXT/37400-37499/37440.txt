

"יש סיכוי גדול שהקואליציה תישאר על כנה", כך הודיע היום יו"ר הקואליציה, זאב בוים, לאחר שנודע כי ראש הממשלה שרון ויו"ר מפלגת העבודה, בן אליעזר, הסכימו על דחיית ההצבעה על תקציב המדינה לשעה 16:00.

לדברי זאב בוים, הדחייה בת ה-5 שעות בהצבעה סוכמה, כדי שתמצא פשרה "גואלת". "יש מאמץ להשאיר את הקואליציה על כנה", אמר בוים והוסיף, כי המטרה העיקרית של הליכוד היתה ונשארה המשך קיומה של קואליציה ציונית בכנסת, במצב הקשה בו נתונה מדינת ישראל.

אפי הושעיה, יו"ר סיעת העבודה,אמר כי הוא אמנם רוצה לפרוש מהממשלה, אך מוטלת עליו אחריות להציל את כלכלת ישראל. הושעיה, שהיה מהדורשים לפרוש מהממשלה, מייצג בדבריו את הירידה ההמונית מהעץ של חברי מפלגת העבודה והליכוד, כפי שהיא נראית היום לפני הצהרים, לקראת נסיון אחרון ונועז מכולם לפתור את המשבר הקואליציוני ולמנוע את קריסת ממשלת האחדות.

