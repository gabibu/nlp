

"מכון ז'בוטינסקי" בישראל יחנוך היום תערוכת קבע חדשה, שתעסוק בחייו של מנהיג הרוויזיוניסטים ואביה הרוחני של תנועת הליכוד זאב ז'בוטינסקי.

התערוכה, שתישא את השם "זאב ז'בוטינסקי - מעגל חיים", תוצג לראשונה בטקס שייערך באולמי העצמאות בתל אביב במעמד שרת החינוך לימור לבנת, יו"ר מועצת עיריית תל-אביב-יפו עו"ד מיקי מזר, נציג התורמים גדעון אלוני ויו"ר מכון ז'בוטינסקי פלג תמיר.

את התצוגה עיצבה וביצעה חברת "בת-שבע גרפיק ארט בע"מ", יחד עם האדריכל אורי שביב, והיא מורכבת מ 14 יחידות המתארות את מעגל חייו של זאב ז'בוטינסקי, החל מילדותו באודסה ועד למותו בניו-יורק, דרך פעילותו המדינית והחינוכית והקמת הגדוד העברי, תנועת בית"ר, התנועה הרוויזיוניסטית, ההסתדרות הציונית החדשה ותוכנית ההצלה ליהדות אירופה.

התצוגה החדשנית משלבת גרפיקה מתקדמת ועשירה ואמצעים אור קוליים הממחישים את חייו ופועלו של האיש.

אוצרת התערוכה, המבוססת על פריטים נדירים מאוסף "מכון ז'בוטינסקי", היא שרה הראל- חושן.
יצוין כי הקמת התערוכה נתאפשרה הודות לתרומתה של משפחת אלוני, לזכר הרעייה והאם יהודית אלוני ז"ל.
