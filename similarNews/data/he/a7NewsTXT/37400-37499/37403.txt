

שר הביטחון בנימין בן אליעזר משתלח בימים האחרונים באנשי הימין ומאשים אותם בחיפוי על נוער הגבעות, שאותם הוא מכנה "נוער הפרעות", ואשר מהם, לדבריו, יצא הרצח הפוליטי הבא. בן אליעזר טוען כי דמו הותר, וכי הוא המטרה העיקרית לאיומי הרצח.

בתגובה לטענות של שר הביטחון ואנשי שמאל אחרים כתב ישראל הראל מאמר בעיתון "הארץ", ובו הוא משבח את בני הנוער המתגוררים ביש"ע. בתגובה תקף בן אליעזר את הראל וחזר על האשמותיו.
ביומן ערוץ 7 הגיב הראל על הדברים ותקף את ההסתה שמנהל בן אליעזר נגד הימין: "מאז ההסתה הנוראה לפני שבע שנים אינני זוכר מסע הסתה כזה נגדנו, נגד הציבור והנוער שלנו כמו המסע המתנהל עכשיו". לדברי הראל, במאמר שכתב הוא לימד סנגוריה על כלל הנוער של הציבור הציוני דתי ולא רק ביש"ע: "אני חושב שבזכות הנוער הזה יש עתיד למדינת ישראל. זה הנוער האידיאליסטי היחיד, זהו נוער שמדינת ישראל היא חלק ממהותו, והוא מרגיש אחריות כלפי המדינה וכלפי כלל החברה". הראל אמר שגם הוא אינו מרוצה מקיומו של האחוז הקטן של בני הנוער שנפלטו ממסגרות החינוך: "גם אני יצאתי נגד מי שחותך צמיגים לזמביש, ולרב ישראל באיתמר, ולמי שגוזל את מוסקי הזיתים, שזו היא פרנסתם". בנוער הזה, אמר הראל, אכן יש לטפל, ולא להכחיש את קיומו.

הראל אף תקף את ראשי מועצת יש"ע ואת דובריה, אשר אפשרו להתקפות בתקשורת להישאר ללא מענה. "בימים האחרונים לא שמעתי שום קול שמשיב לתוקפים. יש במועצת יש"ע אנשים שמקבלים משכורת בשביל זה, ואני חושב שמול כל כך הרבה השתלחויות היו מאפשרים להם להגיב. כולם ירדו לבונקר, ואם הגיבו זה לא היה בעוצמה הראויה ובביטחון הראוי".

הראל הזכיר את דבריו של יוסי שריד, שכינה את בני הנוער "חגורות נפץ מהלכות", ואמר שיש כאן משום התרת דמם, וטען כי היה מן ראוי שיתבעו את שריד לדין על דבריו אלו.

על שהתרחש בחוות גלעד: www.israel.destiny.co.il
