

בימי מלחמה אלו יש מי שרודף אחרי קציני צה"ל ושולח להם מכתבי איום, ובהם נכתב כי אם ימשיכו לפעול במסגרת שירותם הצבאי ברחבי יש"ע הם עלולים להיתבע בבית הדין הבינלאומי לפשעי מלחמה בהאג. מדובר בחברי ארגון השמאל הקיצוני "גוש שלום", שלפני חודשים אחדים שלח מכתבים ל 25 קציני צה"ל בכירים, ובהם האיומים שהוזכרו. השבוע הגיש חבר הכנסת זאב בוים (ליכוד) הצעת חוק, שאם תתקבל היא עשויה להרתיע את אנשי הארגון.

נזכיר כי לאחר פרסום המעשה דרש ראש הממשלה אריאל שרון להעמיד לדין את אנשי "גוש שלום", אולם היועץ המשפטי לממשלה, אליקים רובינשטיין, בדק ומצא שאין אפשרות כזאת. שר המשפטים מאיר שטרית הודיע בתגובה כי הוא ייזום חוק חדש שיאפשר את העמדתם לדין של אנשי הארגון, וככל הנראה הצעת החוק של חבר הכנסת זאב בוים היא תוצאה של יוזמה זו.

בהצעתו של בוים נאמר כי מי שימסור חומר מרשיע נגד ישראלים לבית הדין בהאג צפוי לעונש מאסר של עד עשר שנים. הצעת החוק מפרטת את המעשים שעליהם יחול עונש זה: "העברת מידע, לרבות רישומים, צילומים, תעודות, חוות דעת ודוחות, וכן סיוע לרבות איסוף, החזקה, הכנה, העברת מידע, חקירה או רישום של דוחות". כמו כן מאפשרת הצעת החוק לפרק כל "תאגיד, חברה, שותפות, אגודה שיתופית, עמותה או חבר בני אדם", אשר עוסקים באחת מהפעילויות האמורות.

נראה כי הגשת הצעת החוק גרמה לאנשי התנועה לחשוב על כלל המעשים שלה ושל ארגונים כמותה. בהודעת התנועה נאמר: "אם אמנם ייחקק החוק המחפיר הזה הוא עלול להיות מופנה לא רק כלפי גוש שלום, אלא כלפי גורמים רבים אחרים. למעשה, פעילותו של כל ארגון לזכויות אדם אשר אוסף ומפיץ עדויות על המתרחש בשטחים הכבושים עלול להיחשב כהפרת החוק הזה, בתירוץ כי העדויות עלולות להגיע גם לידי בית המשפט בהאג ולשמש שם כעדות. אותו טיעון יכול להיות מופנה גם כלפי מי שאוסף עדויות על הרחבת ההתנחלויות, שהיא מעשה המנוגד בבירור לחוק הבינלאומי".
