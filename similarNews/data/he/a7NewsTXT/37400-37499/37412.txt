

באחרונה חלה עלייה חדה בעבירות זיוף של תעודות כשרות בקרב בעלי עסקים ברחבי הארץ. הגידול נובע ממספרם הרב של גופים רבניים פרטיים המתחרים ביניהם בהנפקת תעודות כשרות, ומהמצב הכלכלי הקשה, המפתה בעלי עסקים לזייף תעודות כשרות במטרה להגביר את מכירותיהם, כך עולה מדיונים שנערכו ביום עיון בנושא הכשרות, שנערך אתמול בצפת.

מחלקת ההונאה בכשרות של הרבנות הראשית לישראל, האמונה על המאבק בזיופים, הקימה מערך פיקוח נרחב, הכולל דיווח ממוחשב, מפקחים המסיירים בכל רחבי הארץ ופקידים הנמצאים בקשר עם הציבור ועם הגורמים הרבניים בערים וברשויות המקומיות, במטרה לאתר עסקים ומוצרים המוצגים ככשרים אף על פי שאינם כאלה.

"הזיופים בתעודות כשרות באים לידי ביטוי ברובם במוצרי הבשר, במוצרי הייבוא ובמוצרי מזון המיוצרים במגזר הלא יהודי בישראל, כדוגמת שמן זית ודברי מאפה", אמר ביום העיון הרב רפי יוחאי, מפקח בכיר במחלקה.

לדבריו, לאחרונה חל גידול ניכר בדיווחים המגיעים למחלקת ההונאה בכשרות על עסקים המשתמשים בתעודות כשרות מזויפות או מצולמות. מדובר בעיקר בעסקים קטנים כגון קיוסקים וחנויות מזון, אך גם בעסקי ייבוא מזון גדולים, הנאבקים על פלח השוק הדתי והחרדי, הצורך מזון כשר או כשר למהדרין בלבד.
