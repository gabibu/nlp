

בעקבות ירי פצצות מרגמה וטילי קאסם לעבר ישובים שונים וביניהם שדרות, פעלו כוחות חי"ר, שריון והנדסה וכן יחידה מיוחדת של מג"ב במהלך הלילה בעיירה בית חנון שבצפון רצועת עזה. בפעולה נלכדו חמישה עשר מחבלים מבוקשים שהועברו לחקירת אנשי שירות הביטחון הכללי. בבתי המבוקשים נמצאו גם אמצעי לחימה בהם מטען חבלה ומספר רימונים ורובים.

בין העצורים מהעיירה בית חנון 5 מבוקשים שלקחו חלק בירי פצצות מרגמה וטילי קאסם.

במהלך אחד המעצרים, ניסה אחד המחבלים להימלט, חיילינו פתחו לעברו באש, והוא נפצע. חיילינו העניקו לו טיפול רפואי ראשוני במקום.

המטען והרימונים שאותרו פוצצו באורח מבוקר על ידי חיילי הנדסה.

כוחותינו חשפו במהלך פעילותם שתי מנהרות להברחת אמצעי לחימה בגבול ישראל מצרים סמוך לרפיח. תו כדי הפעילות קרסה אחת המנהרות. כמו כן אש נפתחה על החיילים והושלכו רימונים. החיילים השיבו אש וזיהו גם פגיעה במחבל חמוש, לא היו נפגעים בקרב חיילינו.

במקביל לפעילות זו הטילו חיילינו עוצר על העיירה יעבד הסמוכה לג'נין שבצפון השומרון. מעיירה זו יצא ככל הנראה המחבל שביצע את פיגוע הירי בישוב חרמש.

כוחותינו ביצעו בעיירה סריקות נרחבות שהביאו ללכידתם של כמה מחבלים.

מספר כל המבוקשים שנלכדו במהלך הלילה ברחבי יהודה שומרון וחבל עזה מגיע לשלושים.

