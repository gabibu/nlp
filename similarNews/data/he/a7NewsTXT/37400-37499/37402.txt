

עו"ד יעקב נאמן אמר כי "ברור מאוד ששר הביטחון החליט שהוא לא רוצה להגיע להמשך קיומה של ממשלת האחדות הלאומית. אנחנו ניסינו כמיטב יכולתנו לגשר על פערים ולהגיע לניסוחים שיאשפרו המשכה של הממשלה הזאת, אבל ברגע ששר הביטחון החליט להניח על שולחן רה"מ את מכתב ההתפטרות שלו, תם המו"מ".

עו"ד נאמן, ששימש כמתווך בין רה"מ שרון לבין שר הביטחון בן אליעזר, נשמע כעוס לאחר שעות מפרכות של דיונים והוסיף, "בנושאים הנוגעים לכלל הציבור, ביחוד ימים קשים אלו כשאנחנו נמצאים בסכנה בטחונית ולא פחות מזה בסכנה כלכלית קיומית, אסור היה לוותר ועשינו כל מאמץ להגיע [להסכם]. אבל שר הביטחון, לאחר שכל הבקשות שלו התקבלו, החליט מהטעמים השמורים עמו לפוצץ את המו"מ".

גורמים בלשכת ראש הממשלה אומרים כי נענו להצעת הפשרה של בן אליעזר אך בשעות הצהריים החל בן אליעזר לחזור בו מההסכמים שהושגו ולעלות דרישות חדשות".

שר האוצר סילבן שלום הבהיר לעיתונאים הרבים שצבאו על דלתות הכנסת כי שרי העבודה לא הסכימו לנסיונות הפשרה של פרס.

אחר הצהריים נערכו מגעים קדחניים בנסיון לסיים הסכם בין שתי המפלגות שיביא לסיומו את המשבר בממשלת האחדות. בישיבה השתתפו גם השר שמעון פרס, שר האוצר סילבן שלום ועורכי הדין כספי ונאמן.

