

שעות אחדות לאחר שפונתה חוות גלעד בשנית, ביום שלישי לפנות בוקר, היא שבה והוקמה והייתה לעובדה. חיילי צה"ל, שפינו את המאחז, לא הציבו מחסומים קבועים במקום, וכך התאפשרה הגישה לכל מי שליבו היה חפץ לבנות את ההריסות.

כמה עשרות בני נוער ממוסדות חינוך ביו"ש ומבוגרים אחדים הגיעו למקום, הקימו את המבנים מחדש וטיפלו בחיות של החווה. דניאלה וייס, ראש מועצת קדומים, נכחה במקום. כתב ערוץ 7 שאל אותה אם לא כדאי היה להמתין עד ששר הביטחון בנימין בן- אליעזר יפרוש מתפקידו, דבר שיאפשר את השיבה למקום בקלות, ובלי איום של פינוי. על כך ענתה וייס: "בענייני ארץ ישראל אין מטפלים ב'פטנטים'. לאנשי ארץ ישראל שרוצים ליישב את הארץ לא צריכים להיות שיקולים לדחיית יישוב הארץ, כי תמיד יהיה דבר מה מעכב: קודם פריימריז, אחרי זה סדאם ואחר כך משהו בארצות הברית. לא כך בונים את ארץ ישראל. את ארץ ישראל בונים בגאון, בראש מורם, ועם דגל מורם, כמו שבונים כאן".

וייס סיפרה כי מן הנוער שבא לבנות את המקום היא שאבה כוח פנימי עמוק. כשראתה שבני הנוער אינם מתאוננים או מתייאשים, אלא לוקחים את השברים ומייד בונים בשמחה היא התעודדה. "זאת הדרך הבריאה", אמרה: "לבנות את ארץ ישאל בשמחה".

באותו עניין פנה חבר הכנסת יוסי כץ לבן אליעזר וביקש ממנו למהר ולפנות את המאחזים כל עוד הוא נמצא בתוך הממשלה ומכהן כשר ביטחון. אם תהיה ממשלת ימין, אמר כץ, המאחזים לא יפונו.
בתוך כך נמסר כי מחר יתקיים שלב נוסף בשימוע של תושבי "גבעת אסף" בעניין ההחלטה לפנותם.
