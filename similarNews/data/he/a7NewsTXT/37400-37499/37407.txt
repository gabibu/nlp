

ארגון ירדני בשם "מכובדי ירדן" קיבל עליו את האחריות לרצח הדיפלומט האמריקני לורנס פולי בעמאן ביום שני. הודעת הקבוצה פורסמה ב"אל קודס אל ערבי", ובה נמסר כי הרצח בוצע בשל תמיכת האמריקנים ב"אויב הציוני בפלשתין" ובשל פעולתם באפגניסטן. על פי ההודעה, "לאחר החלטת הקונגרס להכיר בירושלים כבירה נצחית למדינת האויב הציוני החלטנו להכות באמריקנים בכל מקום שבו הם וסייעניהם יהיו".

בשעה 7:30 בבוקר יצא הדיפלומט לורנס פולי, בן 62, מביתו בפרבר במערב עמאן לעבר מכונית המרצדס שלו. טרם נכנס לתוכה נורו לעברו שמונה יריות אקדח מהמארב. הרוצח נמלט מהמקום. רעייתו ההמומה של פולי הזעיקה את המשטרה ואת כוחות ההצלה, אולם הם לא הצליחו לסייע לו, והוא נפטר מפצעיו.

שר ההסברה הירדני מוחמד עדוואן מסר על הרצח ודיווח כי מדובר בעובד הסוכנות האמריקנית לפיתוח בינלאומי, "USAID". השר גינה בחריפות את הרצח, ואמר כי משטרת עמאן פתחה בחקירה. "זו מתקפה נגד ירדן והביטחון הלאומי שלה", אמר.

בהודעה של שגרירות ארצות הברית בירדן נקראו האזרחים האמריקנים בירדן "לשמור על עירנות". בהודעה נאמר עוד כי הרשויות האמריקניות עובדות בשיתוף פעולה עם הירדנים כדי לחקור את הרצח.
למרות קבלת האחריות עדיין לא ברור אם את הרצח ביצעו גורמי איסלאם קיצוני. נציגים של ארגוני טרור רבים שוהים בירדן דרך קבע, ובהם אנשי חמאס והג'יהאד האיסלמי. משטרת ירדן חוקרת אם יש קשר בין רצח הדיפלומט האמריקני לבין גל הפיגועים בעולם נגד מטרות מערביות ואמריקניות, שאותם יוזם ארגונו של בין לאדן "אל-קאעידה".

לאחרונה הכבידה ממשלת ירדן את ידה על גורמים איסלמיים הפעילים במדינה. מספר רב של פעילים איסלמיים נידונו בחודשים האחרונים לעונשי מאסר ממושכים באשמת חברות בארגון "אל קאעידה". יצוין כי לפני חודש הזהיר הממשל האמריקני דיפלומטים בעמאן כי יש בכוונת ארגון "אל-קאעידה" לחטוף דיפלומט מערבי בכיר.
