

אזרחי עירק הלכו לפני ימים אחדים לקלפיות כדי לבחור את מנהיגה הבא של המדינה. בתום ההצבעה הודיע הקריין העירקי על התוצאות: 100% מן המצביעים נתנו את קולם לסדאם חוסיין. יצוין כי מול חוסיין לא התמודד איש, וכי בהצבעה הקודמת, לפני שבע שנים, הוא קיבל "רק" 96.6 אחוזים מן הקולות. הפעם, כאמור, דאגו הוא ואנשיו לפרסם תוצאה "עגולה", שאין גבוהה ממנה.

התנהלות זו של העירקים גררה תגובות של לעג מצד עיתונאים ערביים ברחבי העולם.

כך, למשל, מאמרו של עבד אל-והאב בדרח'אן, בעל טור ביומון הלונדוני "אל-חיאת": "אין מדובר בסוד שצריך לחשוף אותו: מי שלא מצביע, צפוי 'לפגוש את גורלו'. אבל הם זרמו בהמוניהם להצבעה, בתקווה שזו תהיה האחרונה. ועדות [מפלגת] הבעת' עשו את שלהן, וגייסו, או ליתר דיוק, איימו עליהם והוליכו אותם לעבר ההצבעה 'כן'."

"היו שרצו לקצר את הדרך מלכתחילה והציעו שהשאלה במשאל העם לא תהיה 'האם אתה תומך בסדאם חוסיין כנשיא כן או לא'? אלא 'האם אתה אוהב אותו מאוד או אוהב אותו מאוד מאוד?'. כלומר, ספירת הקולות תעשה בין האוהבים. מי שאוהב אותו 'מאוד' בלבד, משתייך לאופוזיציה, בניגוד לתומכיו [של סדאם] 'האוהבים אותו מאוד מאוד'... "

העיתונאי סעד אל-עג'מי, כתב ביומון הלונדוני "אל-שרק אל-אוסט" כתב במאמר שכותרתו:
"100%". "100% איננה טמפרטורת הרתיחה, אלא מאת האחוזים שבהם זכה נשיא עירק סדאם חוסיין במשאל העם האחרון שערך בעירק. כל בעלי זכות הבחירה, 11,445,361 במספר, השתתפו במשאל, ואף אחד לא נעדר: לא מפאת מחלה, לא מפאת רעב ולא מפאת שכחה או מצב רוח [רע].

אחמד אל- רבעי אף הוא בעל טור ב"אל-שרק אל-אוסט" התייחס לנושא בציניות:

"ברור שהייתה שם בבחירות בעירק יכולת אדמיניסטרטיבית גבוהה, משום שלא הייתה ולו טעות אחת, אף לא מצד בוחר אחד, וזאת למרות אחוזי הבערות הגבוהים, ולא נעשתה שום טעות מצד ועדת הבחירות בכל הכפרים והערים בעירק. [אולם] החשוב מכל הוא שאף לא עירקי אחד בעל זכות בחירה מת בליל הבחירות. זהו פלא חסר תקדים, ש 11 מיליון תושבים במדינה, ובהם אנשים חולים, קשישים וכאלה שנוהגים בדרכים מסוכנות, הולכים לישון, ואיש מהם לא מת באותו לילה!..."
