

על סמך עדותן של שתי נשים המצויות במצב אישי מורכב, יפרסם העיתון "מעריב" ביום שישי הקרוב כתבה פרי עטו של העיתונאי קלמן ליבסקינד המבזה את כבודו של הרב שלמה אבינר שליט"א, רב הישוב בית אל וראש ישיבת "עטרת כוהנים".

בעקבות הכתבה הודיע מנהל הסופר-מרקט בבית אל מר יעקב שטרית לאנשי השיווק של העיתון "מעריב" כי אינו מעוניין לקבל את העיתון ולמכור אותו עד להודעה חדשה. את הדברים אמר שטרית כשנשאל על ידי אנשי העיתון אם גם הוא כמותם צופה לדרישה רבה של העיתון ויהיה מעוניין לקבל כמות כפולה של עותקי העיתון.

שטרית אמר לכתב ערוץ 7 כי הוא קורא לחנויות מכולת ולסופרמרקטים נוספים ברחבי יש"ע ובמקומות אחרים להחרים את "מעריב" בעקבות פרסום הכתבה.

עד כה הודיעו בעלי המכולות בישובים עטרת, נווה צוף, שילה ועלי כי הם נענים לקריאתו של מר שטרית. בשיחה עם כתב ערוץ 7 הודיעו בעלי המכולות כי הם מצטרפים לחרם נגד "מעריב". כמו כן מדווח על בעלי חנויות ואזרחים נוספים ההולכים ונענים לבקשה.


גם הרב גדעון פרל, רבה של אלון שבות, מסר לכתב ערוץ 7 כי הוא "קורא לכל מי שיראת שמיים בליבו להפיץ את החרם על השיקוץ הזה". ניסים מזרחי בעל הסופרמרקט באלון שבות אמר כי "אנו נשתדל שלא למכור את העיתון בשבוע זה".

יצוין כי גם יו"ר ועד השכונה שבה מתגוררת אחת הנשים, על טענתן בלבד מסתמכת הכתבה כולה, פרסם הודעה כי "אנחנו לא מאמינים לדיבה שנכתבה. אנחנו מגנים מכל וכל את המשמיצה ומודיעים כי ננתק כל קשר עם מוציאת הלעז, עד שתביע חרטה בפומבי".
