

סוכנות האו"ם למען הילד, יוניצ"ף, קראה היום לשחרר 75,000 ילדים המשרתים כחיילים במזרח אסיה ואזור האוקיינוס השקט, וגינתה את ההתעללות הקשה ממנה סובלים הקטינים הללו, שלעיתים נדונים לעונשי מאסר של עד שבע שנים.

מנהלת יוניצ"ף, קרול בלאמי, ביקשה מהממשלות ומהמיליציות באזור להודות בעובדה שגייסו ילדים. "מדובר בנוהג בלתי חוקי ומגונה מהבחינה המוסרית, שאין לו מקום בחברה מתורבתת", אמרה.

"הגיע הזמן שכל הצדדים יכירו בעובדה זו ושיפעלו יחד עם יוניצ"ף ועם ארגונים אחרים, על מנת לשים קץ לפגיעה קשה זו בזכויות הילד", ציינה בלאמי, השוהה בבנגקוק כדי להציג את הדוח המכונה "מלחמה של בוגרים, ילדים חיילים".

