

בעקבות הזעם בקרמלין עקב הסיקור העיתונאי של משבר בני הערובה במוסקווה, אישר הבית העליון של הפרלמנט הרוסי צעדים להחמרת חוק העיתונות, לאחר שהבית התחתון, הדומא, נקט צעד דומה.

סוכנות הידיעות "אינטרפקס" דיווחה כי חבילת התיקונים אושרה בבית העליון ב-145 קולות בעד, 1 נגד ושני נמנעים.

השינויים, הנוגעים גם לסכסוך בצ'צ'ניה, אוסרים ביקורת בכלי התקשורת על פריסה צפויה של כוחות מיוחדים במקרה חירום בעקבות פעולת טרור.

החוק המתוקן יאסור גם דיווח על פעולות של כוחות מיוחדים ושל יחידות חירום
מיוחדות שיוקמו במקרה של פעולות טרור.

הנהגת רוסיה מתחה ביקורת קשה על הסיקור הנרחב מצד כלי התקשורת מקומיים וזרים של פרשת בני הערובה באוקטובר ועל פעולת החילוץ שהסתיימה במותם של 41 טרוריסטים ושל 128 מבני הערובה. התיקונים יהפכו לחוק לאחר שהנשיא ולדימיר פוטין יאשר אותם בחתימתו.
