

עיראק הודיעה אמש רשמית למועצת הביטחון של האו"ם, כי היא מסכימה להחזרת פקחי הנשק - בהתאם להחלטה שהתקבלה בשבוע שעבר.

בעקבות ההסכמה, צפוי צוות הכנה של המשקיפים לצאת לבגדד כבר ביום שני.

במכתב שמסר שגריר עירק באו"ם למזכ"ל הארגון קופי אנאן, נכתב כי עירק מסכימה "ללא תנאי להחלטה". "אנו ממתינים שהפקחים ייצאו כמתוכנן. אנו כמהים לראות אותם מבצעים את משימותיהם בהתאם לחוק הבינלאומי", אמר השגריר אל-דורי לעתונאים במרכז האו"ם אחרי שמסר את מכתב ההסכמה.

השגריר העיראקי הדגיש, כי ארצו אינה מחזיקה בנשק להשמדה המונית כעת ולא תחזיק בו בעתיד.

ארה"ב הגיבה בספקנות להסכמה העיראקית.
"כעת עלינו לבחון זאת על בסיס המעשים של סדאם חוסיין. הנטל ממשיך להיות מוטל עליו - זו הבחירה שלו", אמרו בבית הלבן.

בהתאם להחלטת מועצת הביטחון, חייבת עיראק למסור דיווח מלא על הנשק הכימי, הביולוגי והגרעיני שברשותה עד 8 בדצמבר.

