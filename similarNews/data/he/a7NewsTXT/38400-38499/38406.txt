

בליל שבת הקרין הערוץ הראשון של הטלוויזיה בתכנית "יומן השבוע" כתבת "תחקיר" ובה מה שהוגדר כ"גילויים מדהימים על השמדת מזון על ידי משגיחי הכשרות בירושלים, בעוד למשפחות עניות אין כסף לקנות אוכל". הכתבה כזכור עוררה הדים ציבוריים שתקפו את מעשה המשגיחים.

בכתבה הובא הרב הראשי האשכנזי, הרב ישראל מאיר לאו, אך נראה היה לצופי התכנית כי תשובותיו של הרב אינן ענייניות דיין.

מתחקיר שערכה אגודת "זכות הציבור לדעת" עולה כי הרב לאו הוטעה מספר פעמים על ידי כתבת הערוץ הראשון. לרב לאו לא נאמר מה תוכנה האמיתי של הכתבה, הכתבת אמרה לרב כי השיחה תעסוק בנושא המעשר ונושא העוני, רק לאחר הצילומים אמרה לו הכתבת כי יש בידה חומר על השמדת מזון על ידי משגיח הכשרות. "יוצא איפה כי תגובתו של הרב שהובאה בכתבה לא התייחסה לטענה המרכזית עליה מבוססת הכתבה והיא   התמיהה על השמדה המונית של מזון המתקיים בארץ בה מתהלכים אנשים רעבים", כותבת מנכ"ל האגודה, הילה רפפורט.

כמו כן, טוענת האגודה, כי לאחר שנאמר לרב לאו כי הכתבה תתייחס להשמדת מזון בירושלים לא היה בידי הרב סיפק לברר את העובדות, וכי הרב לאו הפנה את הכתבת לקבל תגובה מרבנות ירושלים, הממונה על ההחלטה לאן להעביר את המעשרות, אך תגובת הרבנות ירושלים לא הובאה בכתבה.

בעניין שידורה של הכתבה בשבת, אומרת האגודה כי הרב הראשי הוטעה באשר למועד השידור הצפוי של הכתבה. לרב נאמר שהכתבה תשודר ביום חמישי. לאחר שהכתבה לא שודרה כמובטח פנה דוברו של הרב, איציק לאו, וקיבל הסבר שמפאת קוצר זמן נדחתה הכתבה למהדורת יום ששי של ארבע או חמש אחה"צ. מסתבר, אפוא, שהרב לא נתן את הסכמתו להופיע בשידור הכתבה בשבת.

ביום ראשון, ה- 10.11.02, שודרה בתוכנית "מבט", כתבה החוזרת פעם נוספת על הדברים והפעם ללא שידור תגובת הרבנות הראשית. כמו כן סוקרה הפגנה של "מרצ", שמחתה על "מתן מעשר לכוהנים".

אגודת "לדעת" טוענת כי הכתבה "שיקרית" וכי הערוץ הטעה את הצופים וראיה לכך הם השלטים נגד "מעשר לכהנים", מושג שאינו קיים כלל, שנשאו מפגיני 'מרץ'.

האגודה דורשת ממנכ"ל רשות השידור, יוסף בראל לערוך "בדק בית יסודי באשר לדרך קבלת ההחלטות המקצועיות בתוכנית", ודורשת שהערוץ יביע התנצלות בפני הרב הראשי לישראל על הפגיעה בכבודו.

העיתונאית חני לוז פנתה לרשות השידור ובקשה את תגובתה, כמו כן ביקשה לברר כיצד זה שובצו עובדות שקריות כמו השמדת 10% מהמזון כשבפועל משמידים רק כאחוז אחד, שהוא התרומה ולא המעשר.

מרשות השידור נמסר בתגובה כי הכתבת , אורלי וילנאי   פדרבוש שוחחה עם דובר הרב, איציק רט, והלה אמר שאין לו כל תלונה לגבי הכתבה.

עוד מסרה הכתבת כי היא תחקרה את הנושא בהתייעצויות עם הרב הראשי ועם משגיחים אחרים, ולטענתה העובדות המובאות בכתבה נכונות. דוברת הרשות, שלומית גולן, שהביאה את דברי הכתבת, אמרה לכתבתנו כי הרשות מוכנה לבדוק תלונות על טעויות בכתבה, אם אלו יגיעו למחלקת החדשות של הרשות.
