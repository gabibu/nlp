

יו"ר סיעת מר"ץ זהבה גלאון פנתה ליועץ המשפטי לממשלה לחקור חשד ל"ביזיון בג"ץ" על ידי מפקדי צה"ל. פנייתה באה לאחר שארגון השמאל הקיצוני "בצלם" האשים את צה"ל כי נמשך השימוש ב"נוהל שכן", למרות האיסור שהטיל בג"ץ על שימוש בנוהל זה.

בחודש אוגוסט אמר עו"ד אברהם פכטר לערוץ 7 כי "נוהל שכן" ביסודו הוא נוהל הומני ומוסרי. לדברי פכטר ששימש כסגן פרקליט מחוז המרכז במשך 11 שנים וכיהן גם כפרקליט ושופט צבאי, נוהל זה בא למנוע שימוש באמצעים חמורים יותר כגון לפוצץ בית, והוא מיועד לשמור על חפים מפשע. פכטר ציין כי לפעמים נמצאים בבית המבוקש אזרחים המשמשים מגן חי בעבורו, ו"נוהל שכן" מאפשר לשחררם.

מדובר, לדבריו, בעיקר בנוהל הקורא לאותו מבוקש להיכנע. אם הוא מסרב להיכנע, אומר פכטר, זה עניין שלו. פכטר התייחס גם לרציחתו של שכן בידי מתבצר ואמר כי בכך התכוונו המחבלים ליצור מצב של התנגדות לנוהל זה.

מצה"ל נמסר כי המיקרים שמוזכרים בטענות "בצלם" נמצאים בבדיקה וממצאיהם יועברו לגורמים המוסמכים כדי להחליט אם לנקוט צעדים.
