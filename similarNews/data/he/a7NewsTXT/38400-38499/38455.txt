

הכנסת קיבלה בקריאה שניה שלישית את הצעת החוק של ח"כ זבולון אורלב מהמפד"ל ל"שילוב תלמידים בעלי צרכים מיוחדים בחינוך הרגיל". החוק התקבל פה אחד ללא מתנגדים. על פי חוק זה, תלמידים הלומדים היום ב"חינוך המיוחד" יוכלו להשתלב בחינוך הרגיל תוך מתן זכויות ואמצעי עזר שונים מותאמים.

"הבאנו היום בשורה גדולה לילדים ולמשפחות אשר יוכלו להשתלב במוסדות החינוך הרגיל. חוק זה ימצה טוב יותר את זכויות התלמידים ויאפשר להם פיתוח והשתלבות בחברת בני גילם ואפשרות להיות אזרחים תורמים ומועילים", אומר אורלב.

כתבתנו רותי אברהם מציינת כי אורלב ניהל מאבק מול משרד האוצר אשר טען כי עלות החוק היא כ-מיליארד וחצי  ובכך טירפד את החוק. לעזרתו של ח"כ אורלב בא הבג"ץ אשר קבע בעתירה שהגישה עמותת ית"ד, שהתלמידים בעלי הצרכים המיוחדים זכאים ללמוד בחינוך הרגיל עם זכויותיהם המלאות כפי שהיו מקבלים במוסדות החינוך המיוחד. אורלב החליט בהמשך לפסיקת בג"ץ להגיש את הצעת החוק לקריאה שניה ושלישית, וזאת לאחר שכל היועצים המשפטיים קבעו כי בעקבות פסיקת בג"ץ, אין לחוק עלות תקציבית.

"זו גולת הכותרת של עבודתי הפרלמנטרית בכנסת ואני רואה בכך זכות גדולה לסיים את עבודת החקיקה שלי בכנסת ה-15 בחוק זה" סיים אורלב את דבריו מעל דוכן הכנסת.

בתגובה לחוק שהתקבל היום בכנסת אומר פרופ' יעקב רנד כי מדובר בדבר חיובי שיש לברך עליו. פרופ' רנד חתן פרס ישראל בשנת 01, פרופ' אמריטוס לחינוך באוניברסיטת בר אילן ורקטור המכללה האקדמית לחינוך "תלפיות" בתל אביב שימש כדיקן הפקולטה למדעי החברה באוניברסיטת בר אילן וכמנהל בית הספר לחינוך בה. רנד גם כיהן כחבר באקדמיה הבינלאומית לחקר ליקויי למידה, בארגון "אילה" וארגונים רבים נוספים. היה ממקימי מכון הדסה - מכון בו טופלו ילדי תסמונת דאון.

לדבריו בשנים האחרונות ניכרת תנועה חיובית בכל מערכת החינוך ובחברה בכלל כולל בחברה החרדית לקבל ילדים בעלי צרכים מיוחדים ולסייע להם להשתלב בחברה.
הוא ציין כי כיום שמים דגש בכל המכללות למורים על מתן הכשרה מתאימה למורים שתאפשר להם לסייע לילדים בעלי צרכים מיוחדים.

רנד מציין נתון נוסף שלדבריו אינו מרכזי אך יש לתת גם עליו את הדעת. לדבריו בשילובם של ילדים בעלי צרכים מיוחדים בחברה הרגילה יש גם מימד של חסכון, משום שילד שאינו משולב עולה לחברה פי 5 לערך, מילד שגדל בחברה רגילה ומשולב בה מילדות.
