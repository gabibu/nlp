

מומחים ערבים האזינו לקלטת החדשה וטוענים: בן לאדן בחיים.
שידור בתחנת אל ג'זירה של קלטת חדשה שהקליט כביכול אוסמה בן לאדן, שכנעה מומחים ערבים רבים כי מנהיג אל-קאעידה אכן בחיים ושרד את הקרב בטורה בורה, בו סברו כולם תחילה שהוא נהרג.

הקלטת, שנשלחה גם לעיתון הערבי "אל-חיית'", הכילה מסר נוסף של שנאה לארה"ב ולבעלות בריתה, בריטניה, צרפת, גרמניה, איטליה, אוסטרליה וקנדה.

"הקול בקלטת נשמע כקולו של בן לאדן, למרות שהוא נשמע פחות רך מאשר בדרך כלל", אמר העיתונאי הערבי חישאם מלחם, שבחן בעבר כמה מהקלטותיו של בן לאדן.

אולם מה שמבדיל את ההקלטה הנוכחית לאלה ששידרה אל ג'זירה בעבר, הוא שהיא אינה כוללת רק איומים כלליים והצהרות שאולי הוקלטו לפני זמן רב, אלא התייחסות לאירועים שלאחר הפיגועים ב-11 בספטמבר.

הקלטת החדשה מתייחסת לאירועים ספציפיים בעבר הקרוב מאוד. למשל, כשהוא משבח את פעילות הטרור של "בניו הנאמנים של האיסלם", מתייחס בן לאדן לרצח דיפלומט אמריקני בירדן ב-28 באוקטובר.

בין האירועים האחרים שהזכיר בן לאדן, הפיגוע נגד תיירים גרמנים ליד בית הכנסת בג'רבה שבטוניסיה, מרחץ הדמים בבאלי, הפיגוע נגד איש הנחתים האמריקני בכוויית, הרצח של דיפלומט אמריקני ברבת עמון, ופרשת לקיחת בני ערובה בידי מורדים צ'צ'נים בתיאטרון במוסקווה, שהסתיימה ב-26 באוקטובר.

לדעת מומחים, מעניין יותר לציין מה שהטרוריסט המבוקש ביותר בעולם לא הזכיר בקלטת האחרונה. למשל, בן לאדן לא אמר מילה אחת על היערכותה של וושינגטון למלחמה כנגד עיראק.

לדעת מומחי טרור ערבים, אין זה מפתיע. הם דחו פעמים רבות את ניסיונותיה של וושינגטון ליצור קשר בין סדאם חוסיין לבן לאדן.

"קשר בין השניים אינו דבר הגיוני, משום הפער האידיאולוגי הגדול בין השניים", טוענים המומחים הערבים.

כעת עוסקים מומחי מודיעין בארה"ב בבחינת הקלטת החדשה. העיתון "וושינגטון טיימס" ציטט הערב פקיד שדיבר בעילום שם שטען כי הוא זיהה את קולו של בן לאדן.

הקלטת החדשה משקפת את הזהירות בה פעלו ראשי אל-קאעידה מאז המסרים האחרונים, שהעביר בן לאדן לתחנת אל-ג'זירה ולעיתים לכלי תקשורת אחרים.

בעוד הקלטות הראשונות היו צילומי וידאו בהן נראו הטרוריסטים על רקע נופים הרריים באפגניסטן שאנשי מודיעין היו יכולים לזהות בקלות, הרקע בקלטות הווידאו האחרונות שונה לנופים סתמיים או לצילומי חדשות שעברו עריכה.
לפנות ערב אשרו בארה"ב כי הקלטת אכן אותנטית והקול הנשמע הוא, אכן קולו של בן לאדן.
