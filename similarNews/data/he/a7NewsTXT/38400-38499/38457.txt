

במצרים החלו לפני כשבועיים בהקרנתה של סדרה טלויזיונית שהוכנה לשידור בעיקר לימי הרמאדאן. עלילת הסידרה הקרויה "פרש בלי ראש" מבוססת על הזיוף הקרוי "הפרוטוקולים של זקני ציון", "יצירה" אנטישמית שבה מובאת "מזימתם" של היהודים להשתלט על העולם.

לפני הקרנתה פנתה ארה"ב למדינות הערביות להמנע מלשדר סדרה זו המבוססת על חומרים אנטישמיים ושקריים הגורמים להעמקת הסכסוך בין יהודים לערבים. מצרים ועירק סירבו.
אך מתברר כי ההבטחה שהבטיחו מפיקי הסדרה וכפי שבאה לידי ביטוי בקדימון לפיה הם יצפו באותה "מזימת השתלטות" יהודית, מתמהמהת והיא תגיע באחד הפרקים המתקדמים. בינתיים הצופים מביעים אכזבה.

מבט לתקשורת הפלשתינית בראשות איתמר מרכוס מדווח כי עפ"י דיווחי היומון של הרש"פ אל חייאת אל ג'דידה הקדימון לסדרה עורר ציפיה רבה וצופים ערבים רבים נוהרים לבתי הקפה במצרים כדי לצפות בטלויזיה.

ביומון מובא תיאורו של אחד מאותם לילות בהם מוקרנת הסידרה בבית קפה במצרים. בתיאור מובאת אכזבתו של אחד מהצופים מהעדר האלמנטים האנטישמיים האקטואליים שהובטחו.

"לקראת חצות הלילה מועד הקרנתה של הסדרה "פרש בלי ראש" נמלא בית הקפה עד אפס מקום בקליינטים המתבוננים במכשיר הטלויזיה לוגמים תה שחור ושואפים עמוקות מהנרגילה. אחד מהם עאטף בן 35 הביע את אכזבתו: "חשבתי שאראה את מוחמד סובחי (השחקן הראשי) נלחם ביהודים ולא איזה סיפור מלפני 100 שנים".
