

עובדי מדינה בכירים, שירצו להתמודד בבחירות לכנסת, חייבים להתפטר מעבודתם עד יום ו' הקרוב - כך קובעת נציבות שירות המדינה, שהעבירה השבוע לקט הוראות והנחיות לכל משרדי הממשלה הנוגעות לפעילותם של עובדי המדינה במערכת הבחירות.

כמו כן נאסר על עובדי מדינה בכירים להיות חברים במרכזי מפלגות. האיסור הזה לא חל על שאר עובדי המדינה, להם מותר להשתתף בפריימריס מפלגתיים, בתנאי שההצבעה בהם היא חשאית.

על עובדי מדינה, בעלי סמכות מינהלית או תפקיד שכרוך בו מגע עם קהל, נאסר להשתתף בפעילות מפלגתית, כמו הפגנות או להשתתף בתעמולת הבחירות.

חל גם איסור על פעילות מפלגתית במוסדות ממשלתיים ואסור להשתמש ברכוש ובשירותים המשרדיים לפעילות מטעם מפלגה או למענה.


