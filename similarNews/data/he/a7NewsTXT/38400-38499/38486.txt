

שופט בית המשפט המחוזי בירושלים יעקב צמח מתח ביקורת נוקבת על הפרקליטות שהגישה כתב אישום "אנמי" כנגד ערבי שהשתתף בהתפרעות שהיתה בצומת איו"ש לפני 4 שנים, בה הותקף קשות החייל אסף מיארה.

מיארה וחייל נוסף נסעו ברכבם ובצומת איו"ש החל המון ערבי לרגום אותם באבנים. הנהג הצליח להמלט ומיארה נלכד ברכב. הערבים המשיכו ביידו אבנים, ניפצו את שמשות הרכב וחבטו במיארה בכל חלקי גופו, תוך כדי קריאות "אללה אכבר" ו"הירגו אותו".
בדרך נס הצליח מיארה להמלט מהמקום שותת דם כשהמכונית עולה באש.

השופט יעקב צמח מתח ביקורת קשה על הפרקליטות שהאשימה את חבאס בסעיפים קלים כמו עבירות של סיכון חיי אדם במזיד בנתיב תחבורה ובחבלה בכוונה מחמירה. השופט עוד מציין כי לפי הקלטות שתיעדו את האירוע המון ערבי צמא דם התנפל בצורה החלטית ואכזרית על החייל הבודד וחסר הישע שנלכד ברכב. "הצופה בקלטת רואה מחזה מחריד ומזעזע של שפטים שעושים פורעים בחייל בודד כשכולם צרים עליו מכל העברים, תוקפים אותו באכזריות ברגלים ובידים, באבנים ובלבנים", כתב השופט.

הוא הוסיף השופט כי בכתב האישום של הפרקליטות מוצגות העובדות "חיוורות ואנמיות". "חסד רב, רב מאוד, עשתה המאשימה, ללא סיבה הנראית לעין עם המשיב, כשהסתפקה בהאשמה בסעיפים הקלים יחסית שבהם האשימה את המשיב", כותב עוד השופט.

השופט צמח מתח גם ביקורת על המשטרה, שכן זמן רב חלף עד שהיא הצליחה לעצור את חבאס.
השופט יעקב צמח האריך את מעצרו של חבאס עד תום ההליכים.
