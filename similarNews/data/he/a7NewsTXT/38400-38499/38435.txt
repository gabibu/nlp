

המדינה הפלשתינית היא עובדה קיימת. יש מדינה כזו היא הוכרה על ידי 104 מדינות בטרם הוכרזה, כך אמר ראש הממשלה אריאל שרון, בראיון מיוחד שהעניק ביום ד' בערב לדן שילון, בערוץ 2.

"כשאתה מסתכל, אז אתה רואה שכל המנגנונים שקיימים - יש נשיא, יש ממשלה, יש שרים", אמר ראש הממשלה.

כתבת עתי"ם מציינת כי חלקו הגדול של הראיון התמקד במשבר הכלכלי-חברתי. בהתייחסו לסוגייה אמר שרון כי התשובה האמיתית למצב הכלכלי של ישראל הוא השגת הסדר מדיני. "בסופו של דבר, כדי שאפשר יהיה להגיע להסדר מדיני ובעקבותיו לשלום, ואני רוצה להגיע להסדר מדיני ולהגיע לשלום - זאת תהיה גם התשובה האמיתית למצב הכלכלי של ישראל", ציין.

"בסופו של דבר, כשהטרור יעצר, ואנו עושים מאמצים גדולים ביותר בתחום הזה, יהיה הסדר שיביא גם לכך", אמר עוד שרון.

שרון התייחס לסוגיית גירוש ערפאת והשיב כי "מדיניות בטחון ובכלל צריך לנהל באופן אחראי, בשיקול דעת ועם הרבה אחריות. המערכה מאוד מורכבת - מדינית ובטחונית. בניגוד לדברים שנאמרים, אין התערבות מבחוץ במהלכי הבטחון של ישראל. אכן היתה פניה כזאת אלי. והתחייבתי לא לפגוע בו פיזית. אני מקיים הבטחות".

ובאשר לאפשרות לגרשו הוסיף ראש הממשלה כי "הנושא עלה לדיון פעמים רבות ויעלה גם בעתיד. מערכת הבטחון מסקנתה היתה לא לעשות את זה עכשיו כי הנזק יהיה גדול מהתועלת".

שרון נשאל עוד בראיון מדוע בגילו אינו פורש, והשיב: "אני בן 74. לו הייתי שקט שהדברים בסדר ומוחזקים כפי שצריך, הייתי הולך לעשות דברים אחרים. כל זמן שאני לא שקט... ישנן עוד הרבה מאוד בעיות לפנינו, הדורשות שיקול דעת...והציבור יודע על מי הוא יכול לסמוך".

שרון נשאל על היריבות בינו ובין נתניהו והשיב: "עניין אוייבים זה עניין קצת מוגזם. יש כאן בהחלט שני אנשים מתמודדים זה מול זה יש מתח, אבל הקבוצה כולה ביחד היא הטובה ביותר שניתן להקים היום".

על דברי נתניהו בנוגע לאשה, רואת חשבון מאופקים, הנאלצת להביא לילדיה אוכל מבית תמחוי, השיב שרון בעקיצה לנתניהו: "כולנו רגישים לנושא החברתי, אבל באמירות ובסיסמאות לא ניתן לפתור דברים". "דברים אינם נפתרים בסיסמאות, ישנם דברים הנאמרים בפי אנשים שאולי מנהלים מערכת בחירות. אמנע מלהעיר הערות אישיות, משום שאיני חושב שזה נכון. אצלנו מה שמשתנה זה רק העבר".

"כדי להגיע ליציאה מהמצב הזה. ישנו צורך לגשת בשיקול דעת כדי להגיע ליציבות", הוסיף.

שרון מנה את הישגי ממשלתו בנושא הכלכלי, והדגיש כי גורמים רבים תרמו למשבר הכלכלי "הנמשך מזה מספר שנים", ובהם המיתון בכלכלה העולמית, בתחום ההיי-טק בישראל, וההוצאות הגדולות לצרכי בטחון.

"ישנם דברים שבהם הצלחנו ודברים שלא. אנחנו נוקטים בשורה של צעדים לשיפור המצב
ולהובלת הכלכלה הישראלית קדימה. נעשו שורה של דברים בראשותינו, בהם בתחום התשתיות. אי אפשר כל היום למתוח ביקורת. אצלנו רק דבר אחד משתנה - העבר", הוסיף.

עוד נמסר כי שרון נשאל האם יהיה מוכן לפרט בנושא "הויתורים הכואבים" והורדת ההתנחלויות, והשיב: "בכל ההסכמים שעליהם דובר הנושא הזה יעלה בדיון על הסדר הקבע. כשנגיע לכך אומר מה שאומר. כל אמירה היום, מה יהיה הויתור, מה יקרה עם עתיד הישובים, רק תגרום לסיבוך של המו"מ ולהעמדת ישראל במצבים קשים יותר בעתיד. שכן כל אמירה היום תהיה נקודת ההתחלה למו"מ".

שרון הוסיף בנוגע להורדת התנחלויות: "בענין ההתישבות עמדתי ברורה ונחרצת - אין להתנגד לכל פעולה של שוטר, איש בטחון או חייל. הנחתי והבהרתי; ישנם ישובים חוקיים וישנם ישובים לא-חוקיים. מה שחוקי - חוקי ומה שלא חוקי -לא חוקי. כל פגישה באיש בטחון, שוטר וחייל לא תתאפשר".

"האנשים העומדים היום בישובים, ביהודה ושומרון ובעזה, ולאורך קו התפר. הם עומדים בקו החזית הראשון של מדינת ישראל. הם אנשים שתורמים, שעומדים בגבורה בלתי רגילה, במצר, בחרמש ובכל ישוב".

הראיון הסתכם בשאלה האם אתה תהיה מוכן להיות מס 2 של נתניהו? ועל כך השיב שרון: "מאחר שאני אנצח בבחירות האלה. השאלה אינה רלוונטית".
