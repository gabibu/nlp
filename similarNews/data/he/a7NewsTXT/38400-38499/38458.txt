

עובדי מדינה בכירים, שירצו להתמודד בבחירות לכנסת, חייבים להתפטר מעבודתם עד יום שישי הקרוב - כך קובעת נציבות שירות המדינה, שהעבירה השבוע לקט הוראות והנחיות לכל משרדי הממשלה הנוגעות לפעילותם של עובדי המדינה במערכת הבחירות.

על עובדי מדינה בכירים נאסר להיות חברים במרכזי מפלגות. האיסור הזה לא חל על שאר עובדי המדינה, להם מותר להשתתף בפריימריס מפלגתיים, בתנאי שההצבעה בהם היא חשאית .

על עובדי מדינה, בעלי סמכות מינהלית או תפקיד שכרוך בו מגע עם קהל, נאסר להשתתף בפעילות מפלגתית, כמו הפגנות או להשתתף בתעמולת הבחירות. חל גם איסור על פעילות מפלגתית במוסדות ממשלתיים ואסור להשתמש ברכוש ובשירותים
המשרדיים לפעילות מטעם מפלגה או למענה.

לעובדים, המועסקים במשרות אמון בלשכות שרים וסגני שרים, מותר לעסוק בפעילות מנהלתית, כמו הדפסת נאומים, תיאום פגישות פוליטיות או הסעת הנבחר ברכב ממשלתי לאסיפות מפלגתיות, אך נאסר עליהם לעסוק בפעילות מפלגתית ישירה, כמו גיוס תומכים ותרומות.

נציב שרות המדינה עו"ד שמואל הולנדר אמר כי בכוונת הנציבות לאכוף בקפידה את הוראות החוק ולתת עדיפות לטיפול משמעתי בעבירות בתחום זה.


