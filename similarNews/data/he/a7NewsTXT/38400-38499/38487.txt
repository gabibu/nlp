

שר הבטחון שאול מופז אמר היום כי ערפאת ממשיך להשתמש בכסף שהוא מקבל מהמדינות התורמות כדי לממן את הטרור נגד ישראל.

שאול מופז אמר את הדברים במהלך פגישה עם השליח הסיני למזרח התיכון ואנג שיג'יה, שהגיע השבוע לביקור ראשון בישראל וברשות הפלשתינית.

"אנחנו מאמינים בשלום ומתפללים לשלום, הבעייה של ערפאת היא, שאין לו שום כוונה לחדול מהטרור", אמר מופז בפגישה. הוא הוסיף, כי הפלשתינים החליטו החלטה אסטרטגית לנהל מלחמת טרור רצחנית נגד ישראל. "היום הם צריכים לבחור קודם כל מנהיג אחר ולעצור את הטרור ואז ניתן יהיה לשוב לשולחן המו"מ המדיני. לא נקבל שום מציאות בה מתנהל טרור ונילחם נגד זה בכל תוקף", הדגיש מופז.
לדברי שר הבטחון, בסביבתו של ערפאת דווקא נמצאים אנשים מתונים הרבה יותר ממנו. "כל הפלשתינים יודעים היטב, שערפאת הכניס אותם למנהרה אפלה, שאין שום אור בקצה. הבעייה, שאין לאף אחד את האומץ לומר לו זאת בגלוי", אמר.

נציין כי זוהי הפעם הראשונה שסין ממנה שליח מיוחד למזרח התיכון, בדומה לשליחים של רוסיה, האיחוד האירופי והאו"ם, הפועלים באיזור כבר שנים. גורמים במשרד החוץ ציינו השבוע, כי סין מגלה מעורבות גדולה יותר בזירה המזרח תיכונית כחלק מתפיסתה הכללית של סין את עצמה כמעצמה עולמית.

היום נמסר כי ההסכם, שנחתם בין נציגי החמאס לבין הפתח בקהיר ופורסם בעיתונות הפלשתינית, מתייחס אך ורק להמשך שיתוף הפעולה "למען האחדות בחברה הפלשתינית לצורך המשך המאבק נגד הכיבוש הישראלי, עד להקמת המדינה הפלשתינית ובירתה ירושלים".

ההסכם אף אינו נוקט עמדה לגבי מהות המדינה שתקום והיכן ישתרעו גבולותיה. זאת, ללא כל התייחסות להחלטת מועצת הבטחון בעניין זה.

סעיף נוסף בהסכם מתייחס להקמת ועדה משותפת, שתכלול נציגים משני הצדדים, כדי ללבן כל בעיה שעלולה לצוץ בעתיד ביחסי שני האירגונים, כגון הרצח של הקצין הפלשתיני לפני מספר שבועות ברצועת עזה על ידי פעילי חמאס.

יאסר ערפאת נפגש בצהריים עם מפקד המודיעין הכללי המצרי עומאר סולימאן, שהגיע לרמאללה

בפגישה השתתף גם הממונה על תיק הפנים ברש"פ האני אל חסן.

מקורות פלשתינים מסרו, כי סולימאן שוחח עם ערפאת על הסכם ההבנות שגובש בין החמאס לבין הפתח' בקהיר, על המצב בשטחי יש"ע וכן על הרפורמות במנגנוני הביטחון של הרש"פ.
