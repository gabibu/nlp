

בפיליפינים נעצר בכיר באירגון טרור איסלמי, שלטענת השלטונות תכנן לבצע פיגועים באתרים שונים בבירה מנילה. אוסטרליה הגבירה את מלחמתה בטרור ובקנדה מתיחסים ברצינות לאיומי בן לאדן.

עוד נמסר, כי הטרוריסט תכנן לפוצץ את הבורסה לניירות ערך ואת שגרירות ארצות הברית במנילה באמצעות משאית תופת שתופעל על ידי נפצים אלקטרוניים.

אוסטרליה הוסיפה היום עוד 4 אירגונים איסלאמיים לרשימת אירגוני הטרור, תוך ציון כי כל מי שקשור לאירגונים אלה באוסטרליה יעצר על ידי כוחות הבטחון.

אוסטרליה טוענת, כי 4 האירגונים, שבסיסיהם בפיליפינים, בפקיסטן ובאלגיריה קשורים לרשת "אל קאידה" בהנהגתו של אוסמה בן לאדן, שאחראית לפיגועי ה-11 בספטמבר.

האירגונים הם: אבו סייף בפיליפינים, חרקאת אל מוג'הידין בפקיסטן וקבוצות איסלאמיות מזויינות אחרות באלגיריה.

כזכור, בתחילת אוטובר הכריזה אוסטרליה על האירגון הדרום מזרח אסיאתי, "ג'מע אל אסלאמיה" כאירגון טרור. הכרזות אלה גרמו למדינות בעלות ריכוזי אוכלוסיה איסלאמית בדרום מזרח אסיה, כמו אינדונזיה מלזיה ותאילנד למתוח ביקורת על אוסטרליה.

ממשלת קנדה הודיעה, כי היא מתייחסת ברצינות לאיומים שהושמעו נגד קנדה, בקלטת שהוקלטה על ידי אוסמה בן לאדן.

בקלטת, ששודרה ביום שלישי בתחנת 'אל ג'זירה', שיבח הדובר את פיגועי הטרור האחרונים ברחבי העולם. הוא גם הזהיר את בעלות בריתה של ארה"ב, כגון בריטניה, צרפת, גרמניה, איטליה, קנדה ואוסטרליה כי גם הן עלולות להיות מטרות להתקפות אם ימשיכו לתמוך בממשל של הנשיא בוש.

"זה מוכיח את אופיו הכלל-עולמי של איום הטרור, ואנו מתייחסים לכך ברצינות", אמר דובר משרד החוץ הקנדי לעתונאים, בהוסיפו כי אוטאווה פועלת עם בעלות בריתה כדי לבדוק את אמינות הקלטת.

קנדה היא אחת התומכות הנאמנות ביותר של הנשיא בוש ושל מלחמתו בטרור ושלחה 2,000 חיילים לאפגניסטן.

"אנחנו ממשיכים לפעול נמרצות עם השותפים שלנו ברחבי העולם כדי להגביר את הבטחון נגד פיגועי טרור, וכדי לפרק את ארגוני הטרור ואת תשתית הטרור", הוסיף הדובר.
