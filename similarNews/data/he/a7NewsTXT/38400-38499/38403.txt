

יו"ר תנועת מנהיגות יהודית, משה פייגלין הגדיר את היחס אותו קיבלו הוא ואנשיו בועידת הליכוד אמש, כיחס "נהדר של אהבה ואהדה רבה". פייגלין קבע בשיחתו עם כתב ערוץ 7 כי כל התייחסות לאנשי תנועת 'מנהיגות יהודית' כנטע זר וכמציאות 'שתולה' של מה שמכונה אנשי ימין קיצוני בליכוד פנימה, "שייכת לעיתונאים בלבד, אבל צירי המפלגה מקבלים אותנו כחלק בלתי נפרד ממנה".

"הימצאותם של אנשים כמוני וכמו פנינה רוזנבלום תחת אותה קורת גג פוליטית הופכת את הליכוד למפלגה שמייצגת את דמותה רחבת היריעה של החברה הישראלית כולה, חברה שהיא ברובה המוחלט נאמנה לזהות הישראלית. מציאות שכזו לא יכולה הייתה להתהוות במפלגה אחרת כדוגמת מפלגת העבודה".

פייגלין הוסיף ואמר כי "בליכוד מנשבת היום רוח רעננה שדורשת את האידיאולוגיה שתנועת מנהיגות יהודית מקרינה". לשאלת יחסם של הפעילים ואנשי ההנהגה בליכוד לו ולאנשיו, ציין פייגלין את לחיצות הידיים החמות והתשבחות שהורעפו עליו ועל חברי מנהיגות יהודית האחרים, "אמנם יתכן וחלק מהיחס הזה נובע מהכוח שצברנו, אבל גם זה טוב וחשוב".

"באנו לוועידה לא כעני בפתח, אלא כמי שמאה ושלושים חיילים עומדים מאחוריו באופן מוחלט, שזו תופעה נדירה בהחלט בנוף הפוליטי".

לדעתו של פייגלין הועידה התנהלה באופן מכובד מאוד בהתייחס למערכת הלחוצה והיצרית בה התקיימה. "בוועידה התקבלו בעיקר החלטות טכניות שחשיבותן טמונה בעצם המחויבות החוקתית של הליכוד לצאת למערכת הבחירות לאחר אישור הועידה החדשה. בקרוב תתקיים ועידה נוספת בליכוד להחלטות מהותיות יותר".

באשר לקריאות העידוד לראש הממשלה אריאל שרון, שליוו את הכינוס כולו, אמר פייגלין לכתבנו כי הוא מצטרף להאשמה כי הקריאות נוהלו בידי גורמים פוליטיים שאף שילמו תמורת העידוד ה"ספונטאני". פייגלין רמז כי גם הוא ואנשי תנועתו קיבלו הצעות לעידוד המוני של אחד המועמדים, "הצעה שנדחתה, כמובן".

משנשאל פייגלין על כוונותיו לאחר הבחירות, אמר כי "תפקיד של שר, כמו גם חברות בכנסת אינו מעניין אותי. המטרה אינה התפקיד אלא הדרך", ולכן רק אם ימצא חשיבות אמיתית בקבלת תפקיד של שר בממשלה הבאה, יקבל זאת על עצמו.

פייגלין ציין כי בעבר כבר יכול היה להשתלב באופן קל וזול הרבה יותר בכנסת מאשר להיאבק בליכוד. "אמנם טרם התקיים דיון בתנועת מנהיגות יהודית בשאלה זו, אולם חשובה האחריות ואם לא ניתן יהיה לקבל אחריות על מעשי הממשלה, לא נקבל תפקיד כזה". כתבנו שאל את משה פייגלין אם הוא רואה דרך אחרת להגיע להנהגת המדינה ללא טיפוס על שלב השרות בממשלה, פייגלין השיב כי "להזכירך, גם נתניהו לא היה שר ולא ראש עיר לפני שנבחר לראשות הממשלה".

בסיכומם של הדברים אמר פייגלין כי חשוב כעת ליצור את דרך החשיבה היהודית לאט לאט כיוון ש"חוסר הצלחתם של ראשי ממשלות ובעלי תפקידים בעבר, נבע מהעדר מטרה ולא מניסיון רב או מועט. אם כל המטרה היא בסך הכול מקום תחת השמש, אי אפשר להרקיע", אמר כשהוא מרמז על שם ספרו של ראש הממשלה לשעבר בנימין נתניהו.
