

במטה עמרם מצנע הביעו שביעות רצון רבה מהצטרפותם של יוסי ביילין, צלי רשף, נוואף מסאלחה ואברהם בייגה שוחט למחנה מצנע לקראת הבחירות לראשות מפלגת העבודה ב-19 בנובמבר.

עם זאת הביעו במטה מצנע דאגה ודריכות רבה לקראת יום הבחירות מאחר ובנימין בן אליעזר ידוע בכוחו בשטח וביכולתו להביא מצביעים לקלפי. בהודעת מטה מצנע נאמר כי המטה קורא לבוחרים להקפיד ולהגיע אל הקלפי על מנת להבטיח את החלפתו של בן אליעזר.

במטה בן אליעזר קיבלו את העריקה ההמונית למחנה מצנע בהלם. בתגובה רשמית של מטה פואד נאמר, כי "הצמד ביילין-מצנע מציב את מפלגת העבודה שמאלה ממרצ. הצמד לא יצליח להביא אפילו קול אחד לבחירות מאנשי המרכז והימין, מעיירות הפיתוח ומהשכונות".

עוד נאמר בתגובת מטה בן אליעזר: "הצמד ביילין-מצנע הוא החלום הרטוב של הליכוד שהתגשמותו תגרום לאיבוד כל סיכוי להביא למהפך השלטוני שישראל כל כך זקוקה לו".
