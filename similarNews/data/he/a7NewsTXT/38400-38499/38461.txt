

משרד התחבורה יקים מערך שליטה ארצי שיפעל במקרים של תאונות טיס שיש בהם נפגעים רבים, זאת במסגרת הערכות משרד התחבורה לאסון תעופתי המוני העלול להתרחש בישראל או מחוצה לה.

מרכז השליטה יכלול שלושה מרכזי מידע שונים לציבור, שיפעלו במשותף במקרים של תאונות כלי טיס. המרכז יתאם בין כל הגורמים המעורבים באירוע ובהם: מגן דוד אדום, בתי חולים, שרותי כבאות, משטרת ישראל, צה"ל רשות שדות התעופה, מינהל התעופה האזרחית וחברות התעופה השונות הפועלות בישראל.

מנכ"ל משרד התחבורה סלמן בן ציון מסר, כי במקרה של אסון תעופתי רב נפגעים, פעולות ההצלה צריכות להתבצע באופן יעיל, מסודר ושיטתי כדי שניתן יהיה להתמודד עם מספר רב של נפגעים בו זמנית. המרכז הראשון מרכז מידע אישי יכלול מטה מבצעי שיהיה מוכן לפריסה מיידית, בתוך 30 דקות מקבלת ההודעה על האסון. המטה יעסוק באיסוף מידע אישי הקשור למעורבים באסון, בנפש או ברכוש והעברתו לגורמים הרלוונטים המטפלים בכך.

מרכז נוסף יוקם בכפר המכביה, יעסוק בהעברת מידע לקרובים או לבעלי העניין של המעורבים באסון. במרכז יעשה גם שימוש במידע שיתקבל על ידי ניצולים או כאלה שלא נפגעו פיזית באסון.

מרכז מידע שלישי יעסוק בזירת האסון ובדרכי הגישה אליה וכן בטיפול בנזקים הסביבתיים שנגרמו כתוצאה מהאירוע ובתשתיות שנפגעו. כמו כן יפעל המרכז לפינוי צירי תנועה ובהחזרת הפעילות למסלולה התקין, בתום האירוע. מטה זה ימוקם במשותף עם מרכז המידע האישי ויכלול גם רכב חפ"ק (חדר פיקוד קדמי) נייד למקרה הצורך.

מנכ"ל משרד התחבורה מינה את חוקר התאונות הראשי של מינהל התעופה האזרחית במשרד התחבורה, עו"ד יצחק רז, לרכז את עבודת המטה להקמת מרכזי השליטה. יועץ מנכ"ל משרד התחבורה עוזי יצחקי מסר, כי משרדו יקציב כעשרה מילון שקלים להקמת מרכזי המידע ולרכישתם של האמצעים הנדרשים לטיפול באסון תעופתי.
