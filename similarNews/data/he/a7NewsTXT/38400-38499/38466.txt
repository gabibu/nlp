

אוסטרליה מוסיפה עוד 4 אירגונים איסלאמיים לרשימת אירגוני הטרור, תוך ציון כי כל מי שקשור לאירגונים אלה באוסטרליה יעצר על ידי כוחות הבטחון.

השלטונות האוסטרליים קובעים כי 4 אירגונים, שבסיסיהם בפיליפינים, בפקיסטן ובאלגיריה קשורים לרשת "אל קאידה" בהנהגתו של אוסמה בן לאדן, שאחראית לפיגועי ה-11 בספטמבר.

האירגונים הם: אבו סייף בפיליפינים, חרקאת אל מוג'הידין בפקיסטן וקבוצות איסלאמיות מזויינות אחרות באלגיריה.

כזכור, בתחילת אוקטובר הכריזה אוסטרליה על האירגון הדרום מזרח אסיאתי "ג'מע אל אסלאמיה" כאירגון טרור.

במדינות בעלות ריכוזי אוכלוסיה איסלאמית בדרום מזרח אסיה כאינדונזיה, מלזיה ותאילנד, עוררה קביעה זו של אוסטרליה ביקורת.
