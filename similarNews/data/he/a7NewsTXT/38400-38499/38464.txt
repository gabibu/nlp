

תנועת ש"ס פתחה את מערכת הבחירות שלה לכנסת ה-16 כ-2,000 תומכים התכנסו באולם שמחות רחב-ידיים בירושלים והאזינו לנאומי רבני ושרי התנועה. החשש לאובדן כוח פוליטי בא לידי ביטוי בנאומיהם של כל הדוברים.

ראש מטה ההסברה, השר שלמה בניזרי אמר בכנס כי "הפוליטיקאים והתקשורת חרטו על דיגלם לרמוס את ש"ס, כי אנו מהווים איום". הוא תקף גם בחריפות את תנועת שינוי והעומד בראשה ח"כ יוסף לפיד והזהיר מפני האפשרות ששינוי תזכה ביותר מנדטים מש"ס. "צריך להבעיר את השטח, אם לא נתעורר, ללפיד יהיו 12 מנדטים ואנחנו נחזור למימדים המצומקים של פעם", אמר בניזרי והוסיף כי צריך להתעלם מן הסקרים: "תנועת ש"ס היא מעל לסקרים".

יו"ר ש"ס, השר אלי ישי קרא בכנס בירושלים להתלכד ולהתאחד ביום הבחירות כדי שש"ס תהיה חזקה יותר מכפי שהיא היום.

באירוע נחשפה סיסמת הבחירות של ש"ס: "עם ישראל מחזיר עטרה ליושנה". זאת, על רקע תמונתו של הרב עובדיה יוסף. זמר הבית של התנועה, בני אלבז חיבר לקראת מערכת הבחירות מספר שירים קיצביים. באחד מהם נאמר: "הם מקנאים בנו, הם מקנאים בש"ס, לא ניתן להרוס את ש"ס".

הרב עובדיה יוסף חתם את נאומו בדברי עידוד וברכות לפעילים וקרא לכולם להתגייס לטובת מערכת הבחירות של ש"ס.
אחד מפורשי תנועת ש"ס הוא ח"כ דוד טל. הוא הודיע לערוץ 7 כי הוא מתפטר מהכנסת ופורש מש"ס וכי בדעתו להתמודד על מקום ברשימת הליכוד לכנסת.

מנחם רהט הכתב הפוליטי של עתון "מעריב" התייחס בשיחה לערוץ 7 למסיבת העיתונאים שבמהלכה הודיע אריה דרעי כי אין בדעתו ליטול חלק במערכת הבחירות. לדבריו ההודעה התקבלה על ידי ש"ס באנחת רווחה כשלאמיתו של דבר היתה צריכה להתקבל בצער גדול וזאת משום שלדעת רהט דרעי ביקש לרמוז לש"ס על אחריתה.

דרעי "האסטרטג המעולה" של התנועה אומר רהט רמז כי "הכשלון רשום על הקיר" וכי ש"ס עומדת לצאת מבחירות אלה "שבורה חבולה ומרוסקת" כלשונו. לדרעי היה חשוב לומר זאת עתה כחודשיים לפני הבחירות לציבור ולציבור בוחרי ש"ס כדי שידעו כי אין לו יד וחלק בכשלון זה. עוד מוסיף רהט כי לדרעי היה חשוב ביותר במעמד זה שכרוך בחשיפה, בה אינו רוצה, כדי להודיע בפומבי שהכשלון "אינו רשום על שמו".
