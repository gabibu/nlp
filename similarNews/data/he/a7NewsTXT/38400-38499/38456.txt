

יו"ר "ישראל בעליה" השר נתן שרנסקי אומר כי הוא מקווה "למצות את האחדות בקרב העולים מרוסיה". הוא אמר את הדברים בתום פגישה שנערכה בהשתתפותם של יו"ר "ישראל ביתנו" ח"כ אביגדור ליברמן וסגני ראשי ערים משתי המפלגות, בראשון-לציון.

שרנסקי אמר שהוא עדיין מקווה, למרות ההתפתחויות הפוליטיות לרוץ בבחירות הקרובות ברשימה אחת של העולים מרוסיה. לדבריו, כך ניתן יהיה למצות את הפוטנציאל הפוליטי הגדול של הקהילה.

שרנסקי הוסיף כי מפלגתו ומפלגת "ישראל בתינו" התחייבו לנהל "קמפיין" נקי ונטול השמצות. לדבריו, צמיחתה של מפלגתו לכוח פוליטי רב עוצמה היא שאיפשרה את מעורבותם של העולים בכל התחומים בחברה הישראלית.

יו"ר "ישראל בתינו" אביגדור ליברמן אמר כי אין כל סיבה ששתי המפלגות ירוצו בנפרד. לדבריו, אם שתי המפלגות ירוצו ביחד, הם יהוו גוש גדול ומכריע בבחירות הקרובות. הוא קרא לאיחוד גם מתוך אחריות לאומית, לדבריו, גם לטובת העולים מרוסיה. ליברמן הוסיף כי במליאת הכנסת שתי המפלגות מצביעות ממילא באופן זהה. ליברמן הציע ל"ישראל בעליה" לחתום על הסכם עודפים.

