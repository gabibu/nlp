

הנער, ערבי ישראלי כבן 16 הסגיר את עצמו למשטרה משום שחשש כי תוכניתו תיחשף. בחקירתו הודה כי התכונן לבצע פיגוע התאבדות מטעם הפתח' בתחומי הקו הירוק. ערבייה ישראלית תושבת עראבה שבגליל נעצרה בחשד שסייעה למחבל שניסה לבצע את הפיגוע שסוכל בטיילת בתל אביב.

הנער הסגיר עצמו מאחר שחשש שאנשים רבים ידעו על כוונתו. מחקירתו הסתבר כי בין החודשים אוגוסט עד אוקטובר יצא לקלקיליה מספר פעמים ונפגש שם עם מחבלים מארגון הפתח' כדי לתכנן ולתאם את ביצוע הפיגוע

הבוקר הוגש נגדו כתב אישום בבית המשפט המחוזי בנצרת.

שירות הבטחון הכללי התיר לפרסום את דבר מעצרה לפני כחודש, של ורדה עבאס בקראווי, תושבת עראבה בת 32 בחשד כי ידעה מראש ואף סייעה למחבל שניסה להתפוצץ בטיילת בתל אביב בתחילת אוקטובר.

המחבל שנשא עליו חגורת נפץ במשקל 20 ק"ג הגיע לבית קפה בטיילת, זוהה ע"י המאבטח מיכאל סרקיסוב שרדף אחריו, ובסיוע מאבטחים נוספים משגרירות ארה"ב הסמוכה, הצליחו לגבור עליו ולפרק אותו מחגורת הנפץ שעליו.

בחקירתה עלה כי היתה בקשרים רומנטיים עם המחבל עימו עבדה במאפייה בעראבה מקום מגוריה על פי החשד סיפר לה המחבל שהוא משתייך לחמאס ואף שכנע אותה להצטרף לארגון זה.


המחבל שנתפס הוא שמסר לחוקרים על יחסיו עם בקראווי ואמר כי יום קודם שיצא לבצע את הפיגוע, הגיע לעראבה ביקר אותה והסתתר בחנות בגדים הנמצאת בבעלותה עד השעה 22:00 ,המועד בו סייענים אמורים היו לבוא ולאסוף אותו. המחבל ציין בחקירתו כי מסר לבקראווי על מטרתו ודרכי הפעולה בהן נקט.

עוד מסר המחבל כי הוא שיכנע את בקראווי לסייע לחמאס בהסעת מחבלים, העברת נשק ואמל"ח וציין בפניה כי עובדת היותה אישה בעלת אזרחות ישראלית תוכל לסייע רבות למחבלי החמאס.

המחבל יצר קשר עם בקראווי גם ביום הפיגוע כדי להיפרד ממנה. ובשיחתם האחרונה הודיע לה כי יבצע את הפיגוע בעוד זמן קצר.

וורדה עבאס בקראווי נעצרה ב16 באוקטובר, חמישה ימים לאחר המועד בו ניסה המחבל להתפוצץ.

