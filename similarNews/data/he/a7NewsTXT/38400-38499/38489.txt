

הצעת שר הפנים אלי ישי לתיקון חוק הבחירות (פנקס הבוחרים) בשיתוף עם ח"כ יהודית נאות - אושרה בכנסת, אך הדבר לא יחול על הכנת פנקס הבוחרים עבור הבחירות לכנסת ה 16.

השר ישי אומר כי החוק החדש משנה את שיטת הכנת פנקס הבוחרים ומייעל את התהליך. שינוי זה לדבריו יחסוך את הצורך ב 100 ימים הדרושים כיום להכנתו. בכך יעמוד פנקס הבוחרים במצב הכן, מעודכן וזמין גם כאשר יש הקדמת בחירות.

בהתאם לחוק החדש פנקס הבוחרים יישלף ימים אחדים לפני הגשת רשימת המועמדים לכנסת או לרשות המקומית וייכנס לתוקף מיידית. בפנקס זה יכללו כל אותם אלו שמלאו להם 18 שנים ביום הבחירות.

לשכת מודיעין מיוחדת שייעד משרד הפנים לנושא תתפעל את העדכון הבירורים והאימות עבור הציבור. אם יתברר לאדם שמענו הרשום אינו מעודכן ואינו מדוייק הוא יוכל לפנות ללשכת מנהל האוכלוסין המתאימה. העדכון יתאפשר עד שפנקס הבוחרים יישלף כאמור לצורך בחירות מסוימות.

לאחר "שליפת הפנקס" תיקונים וערעורים יתאפשרו רק במקרים חריגים ביותר.

מאז שנות ה-50 פנקס הבוחרים לכנסת ולרשויות המקומיות, בהתאם לחוק, מוכן פעם בשנה והוא נכנס לתוקפו בט"ו באב בכל שנה (יולי אוגוסט) ותקף עד י"ד באב של השנה שלאחריה. במהלך שנה זו לא ניתן להכניס בפנקס הבוחרים שינויים.
