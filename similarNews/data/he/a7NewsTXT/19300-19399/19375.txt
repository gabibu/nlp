

בית המשפט המחוזי בתל-אביב התיר ליורם שקולניק לבקר בתחומי יש"ע בשבתות.
שקולניק ריצה עונש מאסר של יותר מ-11 שנים על כך שהרג מחבל ערבי שנלכד בידי כוחות הביטחון.

בהחלטה זו ביטל בית המשפט את החלטתה של ועדת השחרורים בשירות בתי הסוהר. זו החמירה בהגבלות שהוטלו על שקולניק, וביטלה את הרשות שהייתה לו לבקר בסופי שבוע ביש"ע כאשר משפחתו התגוררה שם. ועדת השחרורים קבעה כי מאחר שמשפחתו כבר אינה מתגוררת במקום זה, נשמט הטעם להיתר שנתנה לו לבקר שם.

השופטים קבעו כי הגישה של הדרגתיות בכל הנוגע להקלת תנאי השחרור של שקולניק היא גישה נכונה, אך מצד שני "לא הייתה הצדקה לסגת אחורה ולהחמיר את תנאי הביקורים שלו בשטחי יש"ע ולמעשה לבטלם כליל אך ורק משום שמשפחתו איננה גרה שם יותר, שכן הוא זכאי לבקר את ידידיו, ולשהות בסביבתו הקרובה, כפי שהיה בעבר, ולא היה מקום להחמיר עוד יותר את תנאיו בתחום זה".
באשר לבקשתו של שקולניק להתיר לו מגורים בשטחי יש"ע וביקורים ללא הגבלה קבע בית המשפט כי בשלב הנוכחי "אין הצדקה לעשות כן, אך כמובן הדבר יחזור ויישקל בפני ועדת השחרורים בדיון בהמשך סוגיית תנאי שחרורו, כפי שגם קבעה הוועדה. זאת, לאור ההתפתחויות והמצב שיהיה עד אז. בהחלטתנו זו הבאנו בחשבון הן את עמדת השב"כ והן את המתיחות הבטחונית".
