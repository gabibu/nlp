

הלילה התקיימה הפגנה שאורגנה על ידי תנועות שמאל קיצוניות, ערבים, ונציגים מחותמי מכתב הסרבנים.

ההפגנה נערכה בכיכר מול מוזיאון תל אביב, תחת הכותרת "הכיבוש הזה הורג אותנו", ולפי דיווחי אתר "וואלה" הפכה להפגנת תמיכה גורפת בסרבנות.

עוד מציין האתר כי למרות דיווחי המארגנים על מספר של "20,000" מפגינים, לאמיתו של דבר מדיווחי אנשים שנכחו במקום עולה כי מספר המפגינים לא עלה על כ 3000.

בין המשתתפים שנטלו חלק בהפגנה היו תנועת נוער קומוניסטי שנשאו דגלים אדומים וקבוצת "כביסה שחורה   לסביות והומואים נגד הכיבוש".

בין הנואמים בהפגנה היה אורי אבינרי העומד בראש תנועת השמאל הקיצונית "גוש שלום", ראש מרצ לשעבר שולמית אלוני, הסופר סמי מיכאל, עאיישה פידאוי, פרופ' יהודה שנהב מאוניברסיטת תל אביב. בפני הקהל דיברו גם נציגי החותמים על מכתב הקצינים, שהודיעו כי הם מסרבים לשרת ב"שטחים הכבושים".

שי מנוחין, מראשוני תנועת הסרבנות "יש גבול", קרא לכל המשתתפים להצטרף לשורות הסרבנים. הוא אף קרא לחיילים "לסרב להשתתף בחיסולים, לסרב להפציץ ולהרוג אזרחים לא חמושים". בקהל הסתובבו מחתימים על עצומה התומכת בסרבנים, לא על מכתב הקצינים עצמו.

אורי אבנרי נשא מעל במת הנואמים את ברכתו של ערפאת למפגינים.

הסופר סמי מיכאל אמר בנאומו, כי מי מהשרים בממשלה הקורא להכרעה צבאית הוא מחרחר מלחמה ובוגד בכך בעמו. "יש לתבוע לדין את מחרחרי המלחמה בעוון בגידה בעמם ואין זה משנה מה עמדתם ומהו מעמדם הפוליטי", אמר.

מקימת תנועת השמאל הקיצונית מר"צ ושרת החינוך לשעבר שולמית אלוני הטיחה ביקורת ברמטכ"ל "הרמטכ"ל שלנו, שראשו מלא פוליטיקה, יושב במטה יחד עם הימין הכובש המדבר טרנספר. הם צריכים לבקש סליחה מהיידר האוסטרי. הם בוגדים ביהדות כשהם מדברים על להשמיד, למחוק ולהרוס".
