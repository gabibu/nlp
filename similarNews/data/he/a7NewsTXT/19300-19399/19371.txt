

מול מעונו של ראש הממשלה בחוות השקמים מוצב מאז תחילת השבוע, באישור בג"צ, קרוואן מחאה נגד המשך סגירתו של הר הבית בפני יהודים. את הקרוואן מאיישים חברי תנועת "חי וקיים", בראשותו של יהודה עציון. בשלט שהוצב עליו נכתב: "אריאל, פתח את הר הבית לעם ישראל". לדברי עציון נמצאים הוא ותנועתו על יד גדר חוות שקמים מראשית השבוע, והם חונים שם עם עגלה הנגררת על ידי טרקטור.

לעומת הנוף הפסטורלי של הנגב הנשקף לעינינו, אומר עציון, המצב בהר הבית עגום. האחראי לכך, לדבריו, הוא האיש שבעצמו עלה להר הבית וכך סלל את דרכו לכס רה"מ. מאז ששרון עלה להר הבית הוא עצמו אינו מאפשר ליהודים אחרים לעלות אליו גם הם. בדיעבד, אומר עציון, מתברר ששרון עשה את הר הבית קפנדריה, כלומר השתמש בו כדי להגיע למטרה אחרת, ולא לשם שמים, כלומר לא כדי לכבד את המקום המקודש ביותר לעם היהודי. משום כך, לדבריו, תנועת "חי וקיים" מציבה בפני שרון שלט של 8 מטרים המבקש ממנו לפתוח את הר הבית לעם ישראל.

עציון הוסיף כי אם שרון לא יתעשת ויכנס את ממשלתו לקבלת החלטה לפתוח את הר הבית ליהודים, בסופו של דבר הוא יחדל מלכהן כראש ממשלה.

לדבריו, מאחר ששרון עלה לשלטון בזכות הר הבית, הרי שאם ישאיר את שעריו נעולים "זו תהא נעילת כהונתו".
