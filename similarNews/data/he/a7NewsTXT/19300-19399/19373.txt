

בית המשפט הפדרלי בוושינגטון פסק אתמול כי על ממשלת איראן לשלם 183 מיליון דולר למשפחתו של איירה ויינשטיין, אזרח אמריקני שנרצח בפיגוע התאבדות בירושלים לפני שש שנים. בפיגוע נרצחו 24 אנשים, וביניהם שלושה אזרחים אמריקנים, והוא בוצע בידי מחבל חמאס באוטובוס קו 18 בירושלים.

בית המשפט קבע שאת הפצצה ששימשה לפיגוע הרכיב פעיל חמאס שאומן על-ידי צוות ביטחון באיראן. איירה ויינשטיין היה בן חמישים ושלוש במותו. הוא נפצע קשה בפיגוע, ואחרי שבעה שבועות מת מפצעיו. את התביעה הגישה בשם המשפחה עורכת הדין ניצנה דרשן-לייטנר, והיא הוגשה מכוח החוק האמריקאי נגד טרור משנת 1996, אשר מאפשר לאזרחים אמריקנים שנפגעו מפעולות טרור להגיש תביעה בבית משפט פדרלי בארה"ב נגד מדינות הנמנות עם רשימת המדינות התומכות בטרור, כגון איראן. מימוש פסק הדין יבוצע מנכסים איראניים הנמצאים בידי הרשויות בארה"ב, המוקפאים מאז תום שלטונו של השאה האיראני.

עו"ד ניצנה דרשן-לייטנר אמרה כי היא שבעת רצון מכך שבית משפט אמריקאי פסק כי אירן אחראית למעשה, וכי היא תשלם פיצויים למשפחה. דרשן לייטנר הוסיפה כי "הגיע הזמן שהכנסת תחוקק אותו חוק אשר יאפשר לנפגעים ישראלים לתבוע ארגוני טרור ומדינות תומכות בטרור, ולקבל מהם פיצויים, שעשויים להגיע לסך עשרות מיליוני דולרים".
