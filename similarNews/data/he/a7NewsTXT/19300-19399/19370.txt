

בג"צ דחה השבוע עתירה שהגישה תנועת השמאל הקיצוני "גוש שלום" נגד רשות השידור, בדרישה לשדר פרסומת שבה נקראים חיילי צה"ל לסרב פקודה. התשדיר קורא לחיילי צה"ל להיזהר, כדי לא להיות נרדפים בעוון "פשעי מלחמה" כמו חיילי צד"ל, שכניסתם לארצות רבות נמנעת מהם. "לא תמיד ידעו חיילי צד"ל שמעשיהם נחשבים פשעי מלחמה", נאמר בתשדיר. התנועה אף מכנה את הפרסומת "שירות לחיילים בכוח כובש".

בג"צ קבע כי "הקונוטציה של התשדירים היא אידיאולוגית-פוליטית, ולא אינפורמטיבית גרידא", כטענת העותרים. בג"צ הוסיף כי "גוש שלום", והמסר בפרסומת אכן שנויים במחלוקת ציבורית. עוד קבעו השופטים כי למרות חשיבותו של "חופש הביטוי", השידור הציבורי רשאי וחייב לעצמו כללים וסייגים במסגרת החוק, ויש לו סמכות לפסול תשדירים מסוג זה.

מתוך דאגה כי התשדיר יעודד תופעה של סרבנות שירות, ו"יעורר אצל חיילים צעירים חשש משירות צבאי בשטחים" ציינה השופטת טובה שטרסברג-כהן שאין לפסול את טענות ועדת הערר של רשות השידור, שפסלה את התשדיר.

את הדיווח הביאה כתבת מקור ראשון חני לוז.
