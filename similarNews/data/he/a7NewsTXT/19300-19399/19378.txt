

בעידן של מו"מ בין הנהלת רשות השידור לבין העובדים על אופן ההבראה והקיצוצים הנדרשים לשם כך, ובעת בה סכסוכי עבודה של עובדי הרשות מתבטאים גם ב"החשכת" מסך של ערוץ 1, נחשף אתמול כי סכומי עתק מתקציבה של רשות השידור מופנים דווקא אל המגיש חיים יבין. כך דיווחה כתבת מקור ראשון חני לוז לכתבת ערוץ 7 רותי אברהם.

לדברי לוז, מדו"ח מבקרת רשות השידור רומה אבישי עולה כי החוזה שנחתם עם המגיש הבכיר, חיים יבין, אינו עומד בכללי המינהל התקין. בין השאר נתגלה בדו"ח כי חיים יבין, שפרש מרשות השידור בשנת 93', מקבל גימלה של מנכ"ל משרד ממשלתי. זאת, למרות שמשרתו הבכירה ביותר היתה מנהל חטיבת החדשות ברשות. עוד עולה מהדו"ח כי לפני פרישתו של המנכ"ל הקודם, אורי פורת, נחתמה הארכה של החוזה עם יבין, למרות שהחוזה הקודם עדיין לא פג. יבין משתכר כאלף דולר ביום עבור הופעותיו בחדשות הערוץ הראשון.

גורמים בכירים ברשות אומרים שסכומי העתק המשולמים לו אינם ראויים בעידן של הבראה וקיצוצים ברשות.

וועדת ביקורת, בראשותו של עו"ד אבי שמידט אמורה להתכנס ביום שלישי הקרוב לדון בדו"ח ובצעדים שיינקטו.
