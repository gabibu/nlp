

זמן קצר לאחר קבלת החלטה לחייב את מלגות הסטודנטים במס, בעוד שאת מלגות הקיום של תלמידי ישיבות הוחלט לא לחייב במס, התבטאה יו"ר ועדת המדע ח"כ ענת מאור נגד לימוד התורה וכינתה אותו "עבודת אלילים".

מאור אמרה: "כיו"ר ועדת המדע אני רואה בחומרה את העובדה שהממשלה מעדיפה עבודת אלילים ופנטיזם על פני מחקר אקדמי, המבוסס על ידע רציונלי".

כתבת ערוץ 7 רותי אברהם הביאה את תגובתו של יו"ר ועדת החינוך והתרבות של הכנסת ח"כ מהמפד"ל זבולון אורלב על דבריה של מאור. הוא תקף את הדברים בחריפות, במיוחד על הגדרת הלימוד בישיבות כעבודת אלילים. אורלב אמר כי לדעתו "דעתה של ח"כ מאור השתבשה עליה, והיא נכשלה כישלון חמור, שאי אפשר לעבור עליו לסדר היום".

לדבריו, התבטאותה של ח"כ מאור משקפת בורות מדהימה ושנאה תהומית לתורת ישראל וללומדיה. אורלב העלה ספק האם מאור רשאית להמשיך בתפקידה כיו"ר הוועדה לקידום המדע והטכנולוגיה, שעה שבין גדולי המדענים והטכנולוגיה מצויים אנשים דתיים, לומדי תורה, המאמינים בלימוד תורת ישראל.

ח"כ אורלב אמר כי דבריה של מאור גובלים באנטישמיות, ועל כך הוא דורש ממנה לחזור בה מיד ולהתנצל התנצלות פומבית בפני העם היהודי.
