

אתמול בערב ירו מחבלים פעמיים לעבר כלי רכב ישראליים באזור בנימין. בשעות הערב בוצע ירי מאזור המשחטה בצפון-מזרחי רמאללה לעבר מכונית ישראלית. נהג הרכב, משה מאיר, סיפר לכתבנו כי נורה צרור ארוך מאוד לעבר רכבו. שלושה כדורים פגעו ברכב, אולם בנס הנוסעים לא נפגעו. מאוחר יותר נפתחה אש לעבר מכונית אחרת סמוך לכפר דיר דיבוואן בכביש 60. אחד מנוסעי הרכב נפצע פצעים קלים. הוא טופל במקום ושוחרר לביתו.

מדרום לטול כרם ירו המחבלים אתמול בצהריים על מכונית ישראלית. לא היו נפגעים. את הידיעה מסר כתבנו חגי הוברמן.

באבו דיס שליד ירושלים נלכדו בידי השב"כ ארבעה מחבלי חמאס. שניים מהם חשודים בסיוע לשני הפיגועים במדרחוב בירושלים לפני כחודשיים. כתבנו קובי פינקלר מוסר כי חברי החוליה היוו את התשתית הצבאית בעבור המחבלים המתאבדים, וכי הם תכננו, בין השאר, לבצע פיגוע נוסף של דריסת חיילים, חטיפת נשקם וירי לעבר כוחות ההצלה והביטחון שיגיעו למקום.

בשכונת אבו סנינה, סמוך לכיכר גרוס בחברון, נלכד אתמול בצהריים מחבל החמאס נאל ג'אבר, שהיה מבוקש בידי ישראל. כוח מסתערבים של משמר הגבול הוא שלכד אותו.
