

בתגובה לפיגוע הקטלני במושב חמרה שבבקעה אמרה אתמול מועצת יש"ע כי יש בה משום הוכחה ששום גדר אינה יעילה נגד מחבלים הפועלים מתוך שטח הפקר. מועצת יש"ע קראה לרה"מ לסלק את ערפאת, ולטהר את השטח מקיני מחבלים. סיעת "האיחוד הלאומי ישראל ביתנו" קראה לראש הממשלה לחזור לארץ מיד בתום פגישתו אמש עם ג'ורג' בוש, וזאת כדי לנצח כאן על מבצע שיביא להכרעת תשתית הפיגועים הפלשתינית.

שר התשתיות אביגדור ליברמן קרא אתמול לרה"מ להכריז על מלחמה כוללת נגד הרש"פ. הוא אמר שאפשר לחסל את הרשות ואת תשתית הפיגועים גם בלי להשתלט לצמיתות על אזורי האוטונומיה.
בתכנית "בוקר ב-7" אמר ח"כ יובל שטייניץ כי צריך להפסיק את ה"פינג פונג" של פיגוע ותגובה פיגוע ותגובה. לדבריו, המשימה החשובה ביותר היא עקירת תשתיות הטרור, רה"מ חושש מלערוך טיפול שורש בתשתיות אלו, בשל חששו מפירוקה של ממשלת האחדות.

שטייניץ ציין כי אף על פי שרה"מ מבסס את מהלכיו על התשת הפלשתינים בסופו של דבר גם הישראלים נשחקים. לכן, לדבריו, יש לשים קץ למלחמת התשה זו, ולשם כך אין צורך לכבוש את יש"ע, אלא למוטט את תשתית הטרור על ידי כניסה לזמן קצוב לערי הרש"פ, תוך כדי טיפול בתשתיות טרור כגון איסוף כל הנשק וחומרי הנפץ, ותפיסת מפקדי הטרור, מפקדי החוליות והמהנדסים.

שטייניץ הוסיף כי הוא מתנגד לתכניות להפסקת אש ולתכנית טנט ומיטשל, וזאת משום שלדעתו השאלה המרכזית אינה האם החמאס והג'יהאד או כוח 17 יבצעו פיגועים, אלא אם הם קיימים בכלל. לדעתו, גם אם במשך זמן מה תהיה רגיעה אין לאפשר את קיומם של ארגונים אלה כרשתות טרור, מפני שבהיותם כאלה הם מאפשרים לפלשתינים לנהל מלחמת טרור. הפוטנציאל הטרוריסטי והצבאי שהרש"פ בונה ביש"ע, אמר שטייניץ הוא עניין מסוכן לא רק לבטחונם האישי של תושבי מדינת ישראל אל גם לבטחונה של ישראל כמדינה, אם תפרוץ מלחמה כוללת.
