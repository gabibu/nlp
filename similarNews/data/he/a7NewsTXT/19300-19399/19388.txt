

טיולה של מורן עמית הי"ד ביער השלום הסתיים ברציחתה על ידי רעולי פנים ערבים משכונת אבו תור.

עמית בת 25 מקיבוץ כפר הנשיא שבגליל העליון, סטודנטית למשפטים באוניברסיטת חיפה, טיילה ביום שישי עם חבר ביער השלום, למרגלות טיילת ארמון הנציב בירושלים.

במהלך טיולם הם הותקפו על ידי ארבעה ערבים רעולי פנים.

בשעה 13.00 התקבלה קריאה במשטרה כי רעולי פנים חמושים נראו בטיילת של ארמון הנציב. ניידת משטרה שהגיעה למקום פגשה בצעיר מבוהל, חברה של עמית, שסיפר לשוטרים כי במהלך טיולם ביער הגיחו מולם רעולי פנים שעמדו לתקוף את הזוג. לדבריו הוא וחברתו החליטו לפתוח במנוסה כשכל אחד בורח לכיוון אחר.

המשטרה החלה לסרוק את האזור לחפש את עמית, שבאותו זמן היתה פצועה אנושות מדקירות הערבים.

40 דקות שכבה עמית מתבוססת בדמה עד שהמשטרה הצליחה לאתרה בעזרת הטלפון הסלולרי שלה. עמית הצליחה להדריך את השוטרים אל מקום הימצאה ופונתה לבית החולים הדסה עין כרם, שם נפטרה מפצעיה על שולחן הניתוחים.

השוטרים שדלקו אחר ארבעת רעולי הפנים הצליחו ללכוד ארבעה ערבים, החשודים ברצח, כולם תושבי שכונת אבו תור, שכונה מעורבת ערבים ויהודים במזרח ירושלים. אחד מהתוקפים סאמר אבו-מיאלה, התמוטט ומת בשעה שנעצר, לדברי המשטרה ככל הנראה מהתקף לב.

השלושה הודו במעורבות ברצח, כמו גם בשני מעשי דקירה נוספים באזור, בהצמדת בלוני גז בוערים לבנין ברחוב נעמי בשכונת אבו טור וביידוי בקבוקי תבערה לעבר השכונה.




