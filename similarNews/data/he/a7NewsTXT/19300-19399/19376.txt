

הפרלמנט האירופי אישר את החלטת שרי החוץ של האיחוד לדרוש מממשלת ישראל פיצויים בגין הרס מבנים ברש"פ שמומנו בכספים אירופיים, וביניהם תחנת השידור ברמאללה.

הפרלמנט הביע תמיכה במנהיגותו של ערפאת, גינה את נסיונותיה של ישראל לבודד אותו, וקרא לממשלה לאפשר ליו"ר הכנסת אברהם בורג להופיע בפני המועצה המחוקקת הפלשתינית ברמאללה.
האירנים, שאותם הגדירו האמריקנים כאחת מהחוליות ב"ציר הרשע" הטרוריסטי, פנו אל האיחוד האירופי בהצעה להקים גוף משותף כדי להילחם בטרור. את ההצעה הפנה סגן שר החוץ האיראני, עלי אחאני, כך דיווח אתמול העיתון הספרדי "אל פאיס".

אחאני, שבא לביקור בן יומיים בספרד כדי להיפגש עם ה"טרואיקה" האירופית ועם שר החוץ הספרדי ג'וזף פיקה, הביע צער על שהנשיא ג'ורג' בוש "שכח כה מהר את שיתוף הפעולה שלנו עם הקהילה הבינלאומית...דבריו של בוש עשויים לפגוע בסולידריות הבינלאומית, שהתגבשה בעקבות הטרגדיה ב-11 בספטמבר כדי להילחם בטרור", הזהיר סגן השר. "זה מצער, ועל בוש למסור הסברים על כך", הוסיף אחאני, ואמר עוד כי את הביקורת האמריקנית נגד איראן הוא מייחס ל"מסע ישראלי".
כן הכחיש אחאני את ההאשמות שהשמיע שר ההגנה האמריקני דונלד ראמספלד באשר לנוכחותם של אנשי "אל קאעידה" באיראן. "לא נאפשר בשום פנים ואופן לאנשים המואשמים בטרור להשתמש בגבולותינו", אמר.

נשיא המדינה משה קצב אמר אתמול כי שתיקת העולם בנושא האיום האיראני היא תמוהה. "איראן מפתחת באופן אינטנסיבי נשק גרעיני לצורך התקפה, והיא מאיימת בפגיעה בישראל. איראן הפכה למדינה הקיצונית ביותר בגילויי שנאתה כלפינו, והיא קוראת להשמדת מדינת ישראל. לא יכול להיות שמדינות העולם שותקות וממלאות פיהן מים כלפי מדינה החברה באו"ם ומאיימת להשמיד מדינה ריבונית אחרת החברה באו"ם. אין לנו שום ניגודי אינטרסים או קונפליקט ישיר עם איראן ועל-כך תמוהה עמדתה העוינת בחריפותה של איראן נגד ישראל. אין לנו עניין בהחרפת היחסים עם איראן, ואנו דואגים לביטחוננו בלבד".
