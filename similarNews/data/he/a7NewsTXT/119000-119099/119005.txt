

במערך האורולוגי במרכז רפואי רבין, בבי"ח השרון בוצעו 1,000 ניתוחי אורטרוסקופיה (לייזר) מאז הקמתה של היחידה לפני כ-4 שנים.

לאחרונה החל מנהל היחידה לאורולוגיה זעיר פולשנית בבית-חולים השרון, ד"ר דוד ליפשיץ, לנתח עם מכשיר אורטרוסקופ גמיש שהינו מכשור מהמתקדמים ביותר בעולם לניתוחי כליה ודרכי השתן.

יתרונו של המכשיר המיועד לריסוק אבנים בכליות ולטיפול בהיצרויות בכליות באמצעות לייזר, הוא יכולת התניידות חסרת תקדים בתוך הכליה לעומת האורטרוסקופ הישן. יכולתו נובעת מהמבנה המיוחד הדו - מפרקי המאפשר הנעת כל מפרק בנפרד.

ד"ר ליפשיץ אומר כי "נתון מעניין הוא התפלגות הסיבות לניתוח: 80% ממנותחי הכליה סבלו מאבנים בכליה או בדרכי השתן, חלקם אף עברו לפני כן ריסוק אבנים חוץ גופי ו- 20% מהמנותחים עברו ניתוח אורטרוסקופי בשל חשד לגידולים בדרכי השתן או היצרויות.
ניתוחים אלה מצריכים מיומנות רבה של המנתח ומכשור וטכנולוגיה מתקדמים. הם מאפשרים למעשה להגיע לכל מקום בדרכי השתן ובכליות ולטפל במחלה ללא צורך לבצע ניתוח פתוח ולכן משך האישפוז קצר יותר וההחלמה מהירה יותר".
