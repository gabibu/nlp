

המפכ"ל, רב ניצב משה קראדי החליט אמש להעמיד לדין משמעתי את מפקד מרחב הנגב, תת ניצב ניסו שחם, בעקבות התבטאויותיו הבוטות ביותר נגד מתנגדי הטרנספר ששהו בשבוע שעבר בכפר מימון.

(תמונה: מתוך ערוץ 10)

בפני מצלמות הטלוויזיה של ערוץ 10 התבטא תנ"צ ניסו שחם, מפקד מרחב נגב במשטרה באופן בוטה ביותר נגד מתנגדי ההתנתקות ששהו בשבוע שעבר תחת המצור בכפר מימון. בין הדברים שאמר הוראה להכות את המפגינים באופן מדוד בפלג גופם התחתון.

בנוסף להחלטה להעמידו לדין משמעתי ובעקבות דיון שקיים עם אנשי אגף משאבי אנוש במשטרה והיועץ המשפטי למשטרה, החליט קראדי לבטל את שיבוץ תנ"צ שחם כמפקד גזרה בתוכנית המבצעית של המשטרה במסגרת טרנספר היהודים מגוש קטיף.

יש לציין כי על פי החלטת קראדי לא יועבר תנ"צ שחם מתפקידו כמפקד מרחב נגב במשטרה.

זכויות האדם ביש"ע: השוטרים מבצעים את 'רוח המפקד'
למשטרה מגיע ציון בלתי מספיק על מהירות תגובתה להתבטאויותיו של תנ"צ ניסו שחם אומרת אורית סטרוק יו"ר ארגון זכויות האדם ביש"ע, עובדה שכבר ביום שישי התפרסמה כתבה שחשפה את התבטאויותיו בידיעות אחרונות, והנושא לא זכה לתגובת המשטרה או כל גורם ממשלתי אחר עד שחברי כנסת מהימין התחילו להשמיע קול.

בראיון לאריאל כהנא בערוץ 7, מציינת סטרוק כי מי שהגיב ובחריפות להתבטאויות שחם היה יו"ר ועדת החוקה ח"כ מיקי איתן שכתב מכתב זועם במיוחד לראש הממשלה על חוסר התגובה הממשלתית ואמירה חד משמעית ביחס לדבריו של שחם.

אם דבריו של שחם משקפים רוח כללית במשטרה או שמדובר ביוצא מן הכלל, אפשר יהיה לבחון אם הוא יודח או לא, מדגישה סטרוק ובכל מקרה, לדעתה הוא אינו יוצא מן הכלל חריג שכן ישנה תלונה נגד ניצב משנה אפי מור שהיכה אדם בתוך רכב במחסום כיסופים, ובידי הארגון תלונות רבות על שוטרים וקצינים על אלימות . "אנחנו יודעים שאנשי מועצת יש"ע אופ דה רקורד אומרים שבפגישות שלהם עם אנשי המשטרה איימו עליהם בשימוש בנשק", והם עצמם חוו על גופם אלימות.

סטרוק מוסיפה כי מהקטעים בסרט ובתמליל נראה כי 'לבושתנו ולבושת מדינת ישראל' לשחם יש אופי גס וירוד למדי. "אבל כשראש ממשלה אומר מעל כל במה ש'יהיה לנו אפס סבלנות להפרות חוק', הוא משלח את השוטרים בנו, וכשהשוטרים עשויים מהחומר האנושי שעשוי ניסו שחם, ככה זה נראה. מדובר ב'רוח המפקד' שאותה חשים השוטרים כשהם שומעים את ראש הממשלה, את שר הבטחון, את השר לבטחון פנים ואת המפכ"ל המתבטאים בנחרצות בדבר 'אפס סובלנות כלפינו' וכך הם מתרגמים את זה. יכול להיות שאם השוטרים היו פרופסורים באוניברסיטה שעובדים עם מזגן, הם היו מתרגמים 'אפס סובלנות' בצורה אחרת, ושופטים בלשכתם הממוזגת היו מתרגמים 'אפס סובלנות' באופן שתרגמה זאת השופטת פרוקצ'ה כלפי ילדה בת 14. השוטרים הם אנשים שעובדים בחום השמש ובחלקם הם אנשים עם רמה מילולית ומוסרית ירודה, וכך הם מבטאים 'אפס סובלנות'".

על טענותיו של שחם כי 'היה עייף אחרי שלושה ימים קשים בכפר מימון ואיבד את שיקול הדעת' אומרת סטרוק כי "גם אנשים שלנו, אנשים נשים וטף זקנים ונערים היו אחרי שלושה ימים ובאותם תנאים, ולא איבדו את שיקול הדעת. כלומר 'רוח המפקד' אצלנו היתה רוח של איפוק מקסימלי, ורוח המפקד בצד השני היתה שונה לחלוטין".

"קרן אור באפילה" מכנה סטרוק את יחסה של ועדת החוקה של הכנסת בראשות ח"כ מיקי איתן. "מכל מוסדות השלטון, היא המקום היחיד שאפשר למצוא אוזן קשבת לסבל שאנו סובלים מיד המערכת הדורסנית של אכיפת החוק". לעומתה, מח"ש, המחלקה לחקירות שוטרים, כבר הודיעה לועדת החוקה של הכנסת שהיא תפתח בחקירה במקרה של תלונה נגד שוטרים "רק במקרים הראויים ובאיזונים הנכונים". "אם פותחים נגדי תיק במשטרה היא מיד פותחת נגדי בחקירה אבל אם פותחים תיק נגד השוטר שהיכה אותי אז "רק במקרים הראויים ובאיזונים הנכונים" הוא ייחקר, ו"זה אינו מבשר טובות", היא אומרת.

סטרוק קוראת "לכל מי שנפגע להגיש תלונה ולכל מי שהיה עד או צילם או מכיר או שמע או ידע להתקשר אלינו או לשלוח פקס אימייל למסור את התלונות. אנחנו מרכיבים את הפיסות לכלל פסיפס מושלם ומגישים תלונות גם למח"ש וגם תביעות אזרחיות אישיות נגד מי שפוגע בכם".

להאזנה לראיון עם אורית סטרוק
