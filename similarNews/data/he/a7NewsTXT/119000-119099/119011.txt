

"תקציב 2006 יהיה תקציב ללא כלכלת בחירות וללא גזירות", אמר היום שר האוצר, בנימין נתניהו במהלך דיון על תקציב 2006 שנערך בישיבת הממשלה.


שר האוצר אמר היום בממשלה שתקציב 2006 הוא כמעט בלי גזירות שלאחר שנים של קיצוצים שהגיעו ל-11 מיליארד ש"ח בשנה, נדרשת השנה סה"כ הפחתה של 1.8 מיליארד ש"ח בלבד.

"הקיצוץ הנמוך בסך של 1.8 מיליארד ש"ח הנדרש השנה הוא חסר תקדים והוא תוצאה ישירה של המדיניות הכלכלית המעודדת צמיחה ומרסנת את ההוצאה הציבורית. הירידה הדרמטית בקיצוצים היא תוצאה של התייעלות משרדי הממשלה והפחתת מיסים שהביאו לצמיחה, לירידה באבטלה ולגידול בתמיכה לקשישים, לנכים, לנשים עובדות, לסל התרופות ולארוחות חמות לילדים" אמר נתניהו. "תקציב 2006 יהיה תקציב נקי משיקולים של כלכלת בחירות, אך גם ללא גזירות", הוסיף.

שר האוצר נתניהו הוסיף שההוצאה הציבורית בישראל היתה עד לפני שנתיים מן הגבוהות בעולם, אבל היא עדיין גבוהה מאוד מול מדינות עימן אנו מתחרים. "נטל ההוצאה הציבורית בישראל מונע צמיחה, גורם לאבטלה ומונע תוספות לצרכים חברתיים", אמר נתניהו.

"ההפחתה המוצעת בתקציב 2006 קטנה מאוד ביחס לשנים הקודמות ואנו יכולים וצריכים להמשיך ולייעל את המשרדים. אין סיבה להמשיך בקיצוץ אחיד במשרדי הממשלה, אלא על פי קביעת סדרי עדיפויות. המדיניות שננקטה עד היום הביאה לצמיחה ופינתה מקורות לנושאים חברתיים. אנו נמשיך לשמור על מסגרות ההוצאה בתקציב 2006 ולא יהיו גזירות", אמר נתניהו.

ההפחתה הנדרשת בתקציב המדינה בשנת 2006 עומדת על 1.8 מיליארד ש"ח זאת כדי לעמוד במגבלת ההוצאה שמשמעותה גידול של יותר מ-2 מיליארד ש"ח מתקציב 2006 לעומת 2005 וכל זאת מעבר לכל הנושאים עליהם כבר הוחלט במסגרת סדרי העדיפויות לנושאים חברתיים כגון מעונות יום, קשישים וארוחות חמות לתלמידים.

הממונה על התקציבים, קובי הבר הדגיש בפני חברי הממשלה כי כל שינוי נוסף בסדרי העדיפויות עליה תחליט הממשלה יבוא בהסטות פנימיות מתוך תקציב המדינה.
