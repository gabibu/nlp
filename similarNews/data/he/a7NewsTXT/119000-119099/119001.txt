

המפקח על הביטוח אישר המלצה להפחתה נוספת בשיעור ממוצע של 10% בדמי ביטוח רכב חובה החל מאוקטובר 2005.

המפקח על הביטוח, אייל בן-שלוש, אישר המלצה להפחתה נוספת בתעריפי ביטוח החובה החל מאוקטובר 2005, בשיעור ממוצע של 10% ביחס לפרמיות הקיימות היום בשוק. הפחתה זו מצטרפת לשורת הוזלות בתעריפי ביטוח החובה, ומשלימה צעד של ירידת הפרמיות בשיעור של יותר מ-40% בשנים האחרונות.

אישור ההפחתה, ניתן בעקבות פרסומה של המלצה חדשה לתעריפי ביטוח חובה שניתנה ע"י מפעיל מאגר המידע בביטוח חובה (ISO ישראל). עיקר ההמלצה - הפחתה בתעריפי ביטוח החובה, בשיעור ממוצע של 5% ביחס להמלצתו הקודמת של מפעיל המאגר.
אישור ההמלצה, מחייב את חברות הביטוח להגיש לאישור המפקח תעריפים חדשים לביטוח חובה עד ל-15/08/2005.

לאור התחרות בענף ביטוח רכב חובה והעובדה שחברות הביטוח מתייחסות בעת קביעת הפרמיה למאפייני הרכב והנהג, ישנם הבדלים בפרמיות בין החברות השונות עבור מבוטחים שונים, כך שמבוטחים מסוכנים משלמים יותר ממבוטחים זהירים.

המפקח על הביטוח, אייל בן-שלוש, ציין כי, ההפרש בין התעריפים של החברות השונות עשוי להגיע למאות שקלים, ועל כן מומלץ לערוך השוואת מחירים העשויה להביא לחיסכון משמעותי, עוד טרם ביצוע עסקת הביטוח, וכי בעת רכישת פוליסה על המבוטח לשקול, בין היתר, את ניסיונו עם חברת הביטוח, מדיניות ניהול התביעות שלה ואת גובה הפרמיה.

ניתן להשוות מחירים במערכת הממוחשבת של אגף הפיקוח על הביטוח בכתובת: car.mof.gov.il.
