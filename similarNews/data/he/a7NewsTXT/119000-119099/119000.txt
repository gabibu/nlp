

הסנדיי טיימס חושף כי מסתערבים וצלפים של חיילי דובדבן יופעלו כדי להרוג 'אם יפתחו עליהם באש'. חייל דובדבן אומר לעתון: "אימנו אותנו להרוג מחבלים ואני לא יודע אם נצליח לעשות זאת גם לאחינו".

לפי הדיווח בעתון עולה כי בימים אלה מתאמנים חיילי דובדבן, חיילי היחידה המיוחדת ללוחמה בטרור, באימונים לקראת עקירתם של מתיישבי גוש קטיף. האימונים נערכים בהתנחלות דמה ב'מדבר'. אחד מחיילי דובדבן אמר לעתון כי מפקדיהם שאלו אותם אם הם מוכנים לקחת חלק בפינוי המתנחלים "כמובן שלא סירבנו כי אנחנו מתנדבים, אבל עלי להודות כי בשעה שאני שמח להרוג מנוולים ברש"פ, אני מקווה להשאר מובטל באוגוסט".

מהפרטים שהגיעו לעתון עולה כי לכל בית ב 22 התנחלויות תגיע חוליה המורכבת מקציני צבא ומשטרה. הם ימסרו לידי המשפחה את הצו המורה להם לפנות מיידית את הבית. 'אנחנו מאמינים שרוב רובם של המתנחלים יצייתו מיידית לצו ויעזבו את הבית', אמר גורם בטחוני לעתון. 'אלו שיסרבו יפונו בכוח, יועלו על אוטובוסים ויוסעו מחוץ לעזה'. לפי הערכת גורמי בטחון קיים גרעין קשה של כ 200 מתנחלים ש'עלול לפעול באלימות נגד המפנים'. נגדם מכינים את קומנדו דובדבן.

הכוח העיקרי שיוכן למשימה הוא של צלפים, אומר חייל דובדבן. "כללי המשחק" לגבי המתנחלים שונים מאלו שמופעלים כלפי המחבלים, אומר החייל. ההוראות קובעות כי תחילה יש לירות על ידו של המתנחל ורק אם זה לא מועיל, יש לירות כדי להרוג. חיילי דובדבן יופעלו גם כמסתערבים בקרב המתנחלים. לבושים בלבוש אזרחי עוטי כיפות וזקנים יתבקשו החיילים לזהות את 'הגורמים המתסיסים' ו'להוציאם מהמערכה'.

ע"פ הדיווח מערכת הבטחון מתכוננת לחסום את התקשורת הסלולרית מלבד זו שלה, והיא גם תיעזר במרכז האזנה מיוחד המשמש בדרך בפעילות נגד המחבלים שיעביר מידע אל המפקדה הצבאית הסמוכה.

"נאמר לנו שהמשימה שהוטלה עלינו היא חשובה כמו המלחמה במחבלים", אומר חייל הדובדבן. "עם הפלשתינים הצלחנו, אני לא בטוח בקשר למבצע הזה. אימנו אותנו להרוג מחבלים ואני לא יודע אם נצליח לעשות זאת גם לאחינו".

(רותי אברהם)
