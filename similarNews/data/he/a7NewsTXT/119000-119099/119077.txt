

סיריל קרן הוא אחד מבעלי ההון העומדים מאחורי היוזמה להקמת קזינו באלי סיני לאחר גירוש המתיישבים משם, כך מגלה לערוץ 7 שותף אחר בפרוייקט, איש העסקים שמואל פלאטו שרון.

על פי תכנון של מספר יזמים מהארץ ומחו"ל ובתיאום עם הרש"פ צפוי להיבנות קזינו על אדמות היישוב אלי סיני שבצפון חבל עזה. בשיחה עם כתב INN איציק וולף גילה ח"כ לשעבר, שמואל פלאטו שרון, כי את היוזמה להקמת הקזינו בה הוא שותף הוא מקדם בעזרת סיוע של לפחות שני משקיעים זרים, המיליארדר הסעודי מחמוד אלעבאר וסיריל קרן. פלאטו שרון, סיריל קרן והמיליארדר הסעודי אף סיירו לאחרונה בשטח בו מיועד להיבנות הקזינו.

יש לציין כי שמו של סיריל קרן קשור בקשר הדוק לפרשת הלוואת מיליון וחצי דולר לבניו של ראש הממשלה, אריאל שרון, תיק הנמצא עדיין בחקירה ושביחס אליו סירב קרן להתראיין ולהגיב.

המיליארדר הסעודי מחמוד אלעבאר, יו"ר חברת הנדל"ן 'אמאר' ששווי השוק שלה 9 מיליארד דולר בבורסה של דובאי, אשר מצטרף כשותף לסיריל קרן ולפלאטו שרון הגיע לישראל לפני מספר חודשים, ביוזמת ח"כ אפרים סנה, נפגש במשרד ראש הממשלה עם בכירים ישראלים ודן עמם באפשרות שיקנה את כל הבתים של תושבי גוש קטיף במחיר 7 מיליארד דולר.

לדברי פלאטו שרון, כל הקמת הקזינו תצא אל הפועל רק לאחר יישום ההתנתקות. עוד אמר שאת המגעים להקמת הקזינו הוא מנהל אך ורק מול הנהגת הרש"פ ולא מול ממשלת ישראל. מגעים מול הממשלה הישראלית יתנהלו, לדבריו, רק בנוגע להשארת בתי היישוב אלי סיני על כנם על מנת להשתמש בהם לצורך מגורים של הדילרים וכלל עובדי הקזינו.

פרט לבית הקזינו אמורים על פי התכנית להיות מוקמים גם מוטל ומלון 5 כוכבים שיכיל 400 חדרים. בית הכנסת של היישוב אלי סיני אמור להישמר במקום, לטובת התיירים הישראלים שיגיעו לקזינו.

כתבנו מוסר כי כיום נמצאת בידי פלאטו שרון מפה מפורטת של אלי סיני אשר קיבל מידי השר הפלסטיני כדורא פארס, שקיבל אותה בעצמו רק לאחרונה מידי צה"ל.

פלאטו שרון אמר לכתבנו כי הוא עצמו חושב שיש לפנות את המתיישבים מגוש קטיף תוך כדי בכי מכיוון שמדובר באנשים שנשלחו על ידי ממשלות ישראל להתיישב במקומות הללו. עוד אמר שכ-50% מרווחי הקזינו העתידיים, שעל פי חשבונו אמורים להגיע לכמיליון דולר ביום, ייתרמו לטובת השכבות הנזקקות בישראל. "נשלם לכל עובדי המועצות המקומיות שלא קיבלו שכר כבר כמה חודשים", טען.

לשכת ראש הממשלה: לא ידוע לנו על מידע כזה
בתגובה למידע שפורסם בערוץ 7 פורסמה תגובת לשכת ראש הממשלה. אנו מביאים את התגובה כלשונה לעיון הגולשים:
"לא ידוע לנו על מידע כזה או כוונה כזו. לפי כמות השמועות על הקמת בתי קזינו ברשות הפלסטינית, בלאס וגאס יש תרבות של ממש".

להאזנה לשיחה עם פלאטו שרון
