

בתחילת השבוע הבא מתכננים במועצת יש"ע להתחיל בצעדה לגוש קטיף מכמה מקומות במקביל.
במועצת יש"ע מבהירים כי המטרה שלהם היא לסכל או לעכב עד כמה שניתן את תוכנית ההתנתקות.
"כל עוד ששוטרים וחיילים יתעסקו עם הצעדות - זה משרת את האינטרסים שלנו", אומרים במועצה.

הם מציינים את העובדה שבמהלך השהות בכפר מימון לא הרימו מפגינים ידיים והציבור יכל להתרשם שהצבא נשלח למקום הלא הנכון. "אנחנו נערכים לפעולה משולבת ואנשים צריכים היום להבין שיש רוב לנו רוח גבית בכל המובן החיובי. מול ממשלה אלימה שמפעילה כוחות עצומים נוכל להגיע רק בכוח הרוח לגוש קטיף. לאחר שרמסו את זכויות המפגינים והמשטרה השתמשה בשפה בוטה כלפי אנשים כפי שנחשף בתקשורת- התחושה היא שההוראות מתקבלות מהרמות הגבוהות של השלטון ואנשים מבינים את זה היום שהמאבק על דמותה של המדינה הדמוקרטית".

הבוקר נערך במועצת יש"ע כנס שבו העבירו פעילים את רשמיהם על העצרת והצעדה שנערכו בשבוע שעבר מנתיבות לכפר מימון. הכנס הוקדש במיוחד להפקת לקחים. חלק מן הפעילים סיפרו כי יצאו בהרגשה של החמצה אך כשהגיעו לבתיהם וראו את הכותרות הבינו ש"רוח חדשה מפעמת בעם".
אחד הלקחים המרכזיים שנלמדו הוא "הפצת מידע בזמן אמת". אנשים הבינו בשלב מסויים לאורך הצעדה שהמשטרה חיבלה במערכת הכריזה ולא יכלו לשמוע אפילו ממרחק קצר את הודעות המארגנים.

במהלך המצעד וההפגנה בשבוע שעבר הצליחו להשתלט כ-100 סדרנים בלבד של מועצת יש"ע על רבבות המפגינים. זאת, לעומת כ-20 אלף חיילים ושוטרים שהקיפו את כל מתחם כפר מימון. רק ביום האחרון לצעדה התגייסו כ-300 בחורים נוספים לסייע בשמירה שהציבור לא יתקרב לגדרות הכפר, על פי החלטת מועצת יש"ע. תפקידם של הסדרנים היה גם לשמור על הסדר וגם לדאוג לחלוקת מזון ושתייה בצורה מרוכזת.

את השבוע הקרוב מתכוונים הפעילים לנצל להמשך "בניית הכח" במרכזי הערים והסברה נרחבת.
