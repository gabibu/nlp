

למרות ההבטחות לאפשר חיים תקינים לתושבי גוש קטיף, הופסקה בהוראת משרד הביטחון פעילות שני קווים של אגד ליישובים.

ההחלטה, שנועדה ככל הנראה למנוע כניסה של אלפי פעילי ימין לכיוון הגוש, צפויה להקשות מאוד על תושבי גוש קטיף אשר אינם מחזיקים בכלי רכב. במקביל צפויים להיפגע מההחלטה גם תושבי יישובים בנגב המערבי, אשר חלק מהקווים לגוש קטיף עוברים דרכם, כך מדווח מעריב.

חבר הכנסת אריה אלדד שלח מכתב דחוף לשר התחבורה, מאיר שטרית, בו הוא מבקש לקבל הסברים לסיבה שהובילה להפסקת השירות. במכתב כותב אלדד: "נודע לי כי משטרת ישראל הורתה לחברת אגד ולחברת מטרופולין להפסיק לספק שירותי תחבורה ליישובי הנגב המערבי וגוש קטיף, וזאת על מנת למנוע ממתנגדי ההתנתקות להגיע לקרבת חבל עזה. ברצוני לשאול הם הוראה זאת היא על דעת משרדך ואיזה שירות חלופי יציע משרדך לאותם תושבים שיפגעו מהחלטה זו".
