

בג"ץ דחה אתמול עתירה להורות לשר הבריאות לשעבר, אפרים סנה, למסור פרטים הקשורים ברצח יצחק רבין. העותר ביקש ליישב את הסתירות שהתגלו בין רישומי בית החולים ועדויות הרופאים לבין הגרסה שהשתקפה בוועדת שמגר.

בג"ץ דחה עתירה להורות לשר הבריאות למסור פרטים הקשורים בהירצחו של ראש הממשלה יצחק רבין, והורה לעותר לפנות למשרד הבריאות לקבלת המידע. אם לא יקבלו, רשאי העותר לפנות שוב לבית המשפט, כך קבעו השופטים פרוקצ'ה, נאור וג'ובראן.

בהחלטה הביעו השופטים תמיהה: "מהו הרקע שעל יסודו עלה כיום הצורך לפתוח את פרשת הירצחו של רה"מ המנוח בהקשר למערך הרפואי שטיפל בו מיד לאחר ההתנקשות"?

כתבתנו רותי אברהם מוסרת כי בעתירתו ביקש נתן גפן ששר הבריאות ימסור באופן רשמי פרטים על אופן הגעתו של רבין לחדר המיון בבי"ח איכילוב "בהסתמך על התיעוד הרפואי מבית החולים, תוך שימת דגש על יישוב סתירות שבין התיעוד הרפואי ועדויות הרופאים בסמוך לרצח לבין גרסת ועדת שמגר באותן נקודות". כמו כן ביקש כי שר הבריאות יתייחס לנושאים שונים "הקשורים לשהותו של המנוח בבית החולים, לבדיקות וצילומים שנעשו בו, וכן למסמכים שונים אחרים הקשורים בכך, ובכללם תעודת חדר מיון בענין זה".

גפן נימק את בקשתו ברצונו "להבטיח גילוי נאות ויישוב סתירות שהתגלו בין רישומי בית החולים ועדויות רופאי בית החולים איכילוב לבין הגרסה הרשמית באותן שאלות כפי שמשתקפת בדו"ח ועדת שמגר".

"הסתרת מידע רפואי הנוגע לאופן הגעתו של ראש הממשלה לבית החולים איכילוב מהווה פגיעה קשה ביסודות הדמוקרטיה ובזכות הציבור לדעת", כתב גפן בעתירה.
