

אלוף פיקוד הדרום דן הראל קובע: כשלנו באבטחת המתיישבים בכיסופים. כזכור, אמש קיימו תושבים מגוש קטיף צעדת מחאה בה קבעו: הצבא מפקיר אותנו. הצבא: הצעדה סיכנה את משתתפיה.

בדברים שאמר בפני וועדת החוץ והבטחון הודה אלוף פיקוד הדרום דן הראל כי צה"ל כשל באבטחת והגנת המתיישבים במוצאי השבת האחרונה בה נרצחו בני הזוג קול הי"ד.

נזכיר כי אתמול קיימו תושבים מגוש קטיף צעדת מחאה מכפר דרום לעבר ציר כיסופים. במחאה השתתפו מאות תושבים שמחו על מה שהגדירו כהפקרת בטחונם בציר בעקבות רצח בני הזוג קול במוצאי שבת. הצועדים תבעו מצה"ל להפנות את כוחותיו להגנה על תושבי המדינה במקום לעסוק בהיערכות לעקירת ישובים. כמו כן קבעו הצועדים כי ראש הממשלה מפקיר אותם בכך שאינו נותן את ההוראה להגן עליהם ומפנה את הכוחות למשימות עקירה במקום משימות בטחון. "אם היו מופנים כוחות שכאלה למאבק בטרור היה כאן שקט מוחלט", אמר אחד המפגינים.

לעומת דברים אלה הודיע צה"ל כי המפגינים מסתכנים בעצם קיומה של הצעדה ובמוצב גפן חסם את דרכם למחסום כיסופים. רכב צבאי כבד הוצב לרוחבה של הדרך והיא נחסמה. סמוך לחצות הודיעו קציני המקום לצועדים כי קיימת התראה על פיגוע ירי לעברם ועל כן הם מתבקשים לעזוב את המקום.

כעבור זמן קצר הסכימו התושבים לעזוב את המקום מבלי להתעמת עם החיילים שבמקום.
(ש)
