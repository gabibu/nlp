

מתחילת עונת הרחצה צוותי מד"א הוזעקו לטפל ב-70 מקרים של אנשים שנמשו מהמים ונזקקו לטיפול רפואי, בתוך כך 21 בני אדם קיפחו את חייהם.

מתחילת עונת הרחצה צוותי מד"א הוזעקו לטפל ב-70 מקרים של אנשים שנמשו מהמים ונזקקו לטיפול רפואי, בתוך כך 21 בני אדם קיפחו את חייהם, 19 אנשים נזקקו להחייאה ופונו בנט"נים של מד"א כשהם באורח קשה לבתי החולים והשאר נפגעו באורח קל ובנוני ונזקקו להשגחה בבית החולים. 24 תינוקות, ילדים ונערים נמשו מהמים, מרבית מקרי הטביעה בקרב ילדים מתרחשים בגלל אי-השגחת ההורים. 12 מהמקרים הם של אנשים מבוגרים מגיל 50 ועד 80 שנה.

במד"א מסבירים כי טביעות בים ובבריכות הן אירועים שכיחים מאוד, מטבע הדברים בעונת הקיץ, וחלקן מסתיים במוות. במדינת ישראל מקפחים את חייהם מידי שנה בממוצע כ-65 אנשים, בתוך כך שליש מהם תינוקות וילדים. רבים ממקרי הטביעה מתרחשים בגלל אי ציות להוראות והסתכנות מיותרת בכניסה לים סוער, שחייה בחוף לא מוכרז, שחייה תחת השפעת אלכוהול וסמים. שיעור התמותה עולה ככל שזמן השהייה מתחת לפני המים ארוך יותר.

בשנים האחרונות נתקלים צוותי מד"א במקרים רבים בהם הטובע היה תחת השפעת אלכוהול או סמים. רוב מקרי הטביעה של ילדים ופעוטות נגרם מחוסר השגחה רצופה של ההורים. דקות בלבד של אי-תשומת לב לילד מספיקים שהילד יכנס למים ויטבע. הילדים צריכים להיות כל הזמן תחת השגחה צמודה של מלווים בוגרים.

להלן המלצות מד"א במקרי טביעה:

הזעק מייד עזרה רפואית   101. אל תיכנס לים סוער אם אינך מיומן לכך, אתה עלול להיות הקורבן הבא. מיד עם הוצאת הנפגע מהמים יש לבדוק סימני חיים רצוי להתחיל בהחייאה מוקדם ככל האפשר. אם הנפגע מחוסר הכרה ואין לו נשימה ודופק, יש להתחיל לבצע פעולת החייאה. אין לנסות להוציא מים מהריאות או מהבטן. נפגע ש"קפץ ראש" למים רדודים ואיבד את ההכרה יש חשש שנגרמה לו פגיעה בעמוד שידרה צווארי, לפיכך יש לבצע החייאה תוך שמירה וקיבוע עמוד השדרה הצווארי בלא תזוזה. יש להמשיך בפעולת החייאה עד להגעת צוותי מד"א המיומנים.

זכור ! חדירת מים לריאות, ולו בכמות קטנה, עלולה לגרום כעבור מספר שעות לסיבוכים חמורים היכולים להביא למות הנפגע. לפיכך, בכל מקרה של חשש לשאיפת מים לריאות יש להזעיק את מד"א גם אם הנפגע חוזר להכרה מלאה ונושם באופן עצמאי. מחלקת הדרכה במגן דוד אדום בישראל מקיימת קורסים בהחייאה ובהחלט מומלץ להצטרף לאחד הקורסים המוצעים.
