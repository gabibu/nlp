

אתמול חוברה רמת השרון למערכת המים של מקורות לאחר שנים בהן התבססה על מי הבארות המקומיים בהן התגלו בשנה האחרונה חומרים כימיים. טקס החיבור הרשמי ייערך היום במעמד ראש העיר ונציגי הממשלה.

אתמול חוברה רמת השרון אל מערכת המים של מקורות לאחר שנים בהם התבססה על מי הבארות המקומיים; טקס רשמי ייערך היום (ב') בשעה 18.00 בסמוך לכניסה למרכז הטניס במעמד ראש העיר איציק רוכברגר והנהלת העיר, נציגי הממשלה, נציגי מקורות, נציגי נציבות המים ומשרד הבריאות.

הפרויקט הענקי של חיבור רמת-השרון לקו אספקת המים הארצי, קו 'מקורות', הגיע לשלב הסיום, כשבוצע הניתוק מבארות רמת-השרון, כאשר במקביל יתחילו לזרום אל הצינורות מים ממערכת "מקורות", מבלי שתהיה הפסקה כלשהי באספקת המים לתושבים. יצוין, כי במסגרת התכנון והביצוע של הפרויקט, נלקח בחשבון גם חיבור המים לשאר תוכניות הבנייה והפיתוח הרחבות המתבצעות ברחבי הישוב- נווה גן, רצועת הנופש, פי גלילות ועוד.

ראש העירייה, איציק רוכברגר, הביע שביעות רצון מהשלמת הפרויקט, בזמן מינימאלי וציין, כי מדובר בהישג היסטורי וחסר תקדים, שזכה אף לשבחים של שר הפנים, וראש מינהל המים במשרדו, וכי זהו נדבך חשוב ומרכזי בשיפור איכות החיים של תושבי רמת-השרון, בנוסף להישג החשוב של הסרת איום "הפצצה המתקתקת" בפי גלילות. בדבריו התכוון רוכברגר לגילוי מאוקטובר 04' של חומרים כימיים הנמצאים בבארות המים מהם שותים תושבי רמת השרון.

לצורך הולכת המים הונחו צינורות מים בקטרים שונים, באורך כולל של כמעט חמישה ק"מ, שלצורך הנחתם באדמה נפתחו כבישים בכל רחבי רמת השרון, נבנתה תחנת שאיבה, מערכות חשמל ועוד. העלות הכוללת של הפרויקט הגדול והמורכב היא כ-25.5 מיליון ש"ח ונחשב כאחד מהיקרים ביותר שידעה רמת-השרון מאז ומעולם.
