

הרב הצבאי עמיטל בראלי שהגיע אתמול למחסום כיסופים ועודד את החיילים במקום לסרב לפקודת העקירה יועמד לדין משמעתי, כך החליטו מפקדיו.

הרב בראלי, בן ה-29 מבאר שבע, המשמש כרבה של החטיבה הצפונית באוגדת עזה, הגיע אמש למחסום כיסופים והחל לדבר על ליבם של החיילים במקום שלא יטלו חלק בעקירת ישובים יהודיים. "תסרבו פקודה!", קרא לעבר החיילים כשהוא לבוש במדיו ועונד את דרגות הסגן שלו. "לא בשביל זה התגייסתם לצה"ל".

בהמשך הדברים אמר עוד בראלי כי הוא לא יאפשר לחייליו לקחת חלק בעקירת הישובים. "זו פקודה בלתי מוסרית ובלתי חוקית. הם לא התגייסו כדי לעקור יהודים מבתיהם. זו חוצפה. לא עושים ככה ליהודים".

בתום דבריו לחיילים עזב הרב הצבאי בראלי את המקום.

בצה"ל הוחלט לפי שעה להעמיד את בראלי לדין משמעתי על סירוב פקודה ועידוד חיילים לסירוב.
(ש)
