

כחמשת אלפים חיילים ושוטרים האמורים לקחת חלק עיקרי בגירוש יהודי רצועת עזה וצפון השומרון יקיימו היום אימוני עקירה בבסיס צה"ל שבצאלים.



באימון ישתתפו החיילים המוגדרים כחיילי המעגל הראשון, האמורים לבוא במגע ישיר עם המשפחות המועדות לעקירה.

האימון יתקיים בקבוצת מבנים האמורים לדמות ישוב יהודי מועד לעקירה. על הפעילות יפקד תת ניצב חגי דותן.

יצויין כי אימון זה הוא המשך לאימון שהתקיים לפני שבועות אחדים במחנה ג'וליס שבדרום. בתרגיל זה החליפו עוקרי הישובים תפקידים ביניהם כשחלקם דימה עוקרים, חלקם מתיישבים וחלקם עיתונאים. כעת יבצעו העוקרים את התרגול תוך שהם מתוודעים לראשונה לציוד בו הם אמורים לבצע את העקירה, אוהלים, אלות וכיוצא באלה.

כאמור, בתרגיל ישתתפו היום כחמשת אלפים חיילים ושוטרים, אולם מדברי הרמטכ"ל בפני שרי הממשלה מתברר כי במבצע כולו ישתתפו חמישים וחמישה אלף חיילים. כעשרת אלפים חיילי מילואים צפויים להתגייס בימים הקרובים כדי לשלבם בו. בעיתון ידיעות אחרונות הוגדר מבצע העקירה כמבצע הצבאי הגדול ביותר.
(ש)
