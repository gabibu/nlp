

תחת הכותרת "א.ל.א.   אזרחים לתקשורת אחרת" נפתח היום חרם מאזינים על שידורי רשת ב' של קול ישראל. המגמה לדברי המארגנים היא להביא להדחתו מתפקידו של השדר גבי גזית.

מארגני החרם אומרים כי "גבי גזית מכניס סגנון ותרבות שידור המזיקים לאופייה של התקשורת הישראלית. כמו כן משתמש בבימה הציבורית שניתנה לו כדי לקדם באופן גלוי מהלכים פוליטיים התואמים את דעותיו האישיות, כך גם קידם באופן ישיר את גירוש והחרבת גוש קטיף. התנהגות כזו של שדרן רדיו גורמת באופן ישיר להסתה ולקרעים בחברה הישראלית".

במקביל לדרישה מהציבור שלא להאזין לתכניות בקול ישראל, קוראים המארגנים למשתתפים בחרם לשגר את שמם במיסרונים (SMS) על מנת לרכז ולפרסם את מספר החותמים ולהפעיל לחץ ציבורי להדחת גזית.

"על כולנו, ללא קשר לדעותינו האישיות לצאת נגד תופעה של שדרן מהסוג הזה בתחנת רדיו ממלכתית בישראל", אומרים המארגנים.

בשיחה עם כתבנו שמעון כהן אומר אחד המארגנים כי המגמה היא לצבור כוח ציבורי עממי שייאבק על הזכות לשמוע רדיו העל אוריינטציה לאומית. "אנחנו מתחילים עם גבי גזית כי הוא כיום הבוטה והחריף מבין אנשי התקשורת שמתבטא כאיש שמאל קיצוני, אבל המגמה היא לתבוע שינוי מקיף באמצעי התקשורת. את זה נוכל לבצע אם אכן נצליח לרכז כוח רב מהציבור".

מודעת ההזמנה להשתתפות בחרם המאזינים

"יש בחרם הזה אמירה עממית, שהעם דורש תיקון לעוול שנעשה כאן, איננו יכולים לסבול שאנשים כמו גבי גזית שנחשב לגולת כותרת לבוטות ולהבעת דעות שמאל, נמצא ברדיו ממלכתי", אומר היום יוסף רוסו, מעורכי השבועון "עולם קטן", ממכריזי החרם.

בראיון ליומן הצהרים של ערוץ 7 הסביר רוסו את הסיבות לחרם, "רשת ב' משמשת כאכסניה לשדרן גבי גזית, שמשמש כמותג לסגנון הבוטה והקיצוני שמסמל את כל מה שקורה היום בתקשורת, התעוזה והחוצפה שבתקשורת המתבטא בחתיכת אנשים משידור וגסות רוח נוראית, וכן ההתגייסות החד צדדית לקידום תכנית הגירוש, התחושה בציבור היא של כעס גדול אנחנו מרגישים שכבר אי אפשר להיות פסיביים, וא"א לסבול שאדם כזה נמצא ברדיו ממלכתי".

בתשובה לשאלת כתבנו אמציה האיתן מה היו התגובות הראשוניות לחרם השיב רוסו שעוד בטרם התפרסמה היוזמה באמצעי התקשורת כבר נתקבלו עשרות SMS לתמיכה בחרם. לדבריו בעיתונות סוף השבוע יפורסם המהלך בצורה רצינית, "הכעס הזה על התקשורת מתבטא כבר בעשרות SMS התומכים בחרם, וכבר מילאנו 4 דפי מידע בנושא".

(ש)

