

"אני רואה את יום הענקת אזרחות הכבוד לשרון כיום שחור לפוליטיקה הישראלית, אסור שכל עירייה תתחיל להתעסק בפוליטיקה הארצית". דברי אביעד ויסולי לערוץ 7 בעקבות החלטת עיריית חיפה להעניק את האות לרה"מ.

"אני רואה את יום הענקת אזרחות הכבוד לשרון כיום שחור לפוליטיקה הישראלית, אסור שכל עירייה תתחיל להתעסק בפוליטיקה הארצית, ובייחוד שאני חושב שהענקת האזרחות נעשתה ממניעים אישיים", כך אומר היום אביעד ויסולי, יו"ר המטה למען ארץ ישראל בחיפה.

ויסולי אמר את הדברים בעקבות החלטת מועצת עיריית חיפה להעניק אזרחות כבוד לראש הממשלה אריאל שרון על הצלחתו בתכנית ההינתקות.

בראיון ליומן הצהריים של ערוץ 7 תיאר ויסולי מהם הצעדים שמתכוונים לעשות במטה כנגד ההחלטה, "אנו ננסה לדרוש ליישם את פסיקת הבג"ץ שקבעה כי התערבותה של מועצת יש"ע בפוליטיקה ארצית היא פסולה, יזמנו הפגנה של עשרות חברי המטה שהפגינו כנגד ההחלטה, יש לציין שהמועמד לאזרחות כבוד מול שרון היה יונתן פולארד ואספנו מאות חתימות למענו אך מועצת העיר החליטה ברוב של שני שליש על מתן אזרחות הכבוד לשרון".

בתשובה לשאלת כתבנו אמציה האיתן על המניעים להענקת אזרחות הכבוד השיב ויסולי שלדעתו המניעים הם אישיים, "יש שני חברי ליכוד שנמצאים במועצת העיר חיפה, המקורבים לשרון שהובילו את המהלך הזה, לדעתי מתוך אינטרסים אישיים".
