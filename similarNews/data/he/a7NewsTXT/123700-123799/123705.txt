

אמש פרצו עשרות פלסטינים את הגדר המקיפה את חורבות היישוב נווה דקלים שבגוש קטיף בניסיון ראשון לכניסה המונית לשטחי הגוש. ערבי אחד נהרג מירי כוחות צה"ל. 2 רקטות קסאם נורו מבית חאנון.

למעלה מ-40 צעירים פלסטינים החלו אתמול (ג')בנסיון פריצה לתוך שטחי היישוב נווה דקלים. בשטח נמצאים חיילי צה"ל השומרים על מבני הציבור ובתי הכנסת ועל חורבות הבתים. הצעירים הערבים החלו ליידות אבנים ולחתוך את הגדר המקיפה את שרידי היישוב תוך שהם מנופפים בדגלי החמאס. חלק מהם אף ניסו לטפס על טנק שאיבטח את המקום.

החיילים במקום ירו בתחילה שתי יריות אזהרה, ורק לאחר מכן פתחו באש לעבר ההמון. ערבי אחד, תושב חאן יונס בן 24, נהרג ושלושה נוספים נפצעו. הפצועים הועברו לבית חולים בחאן יונס.

מאוחר יותר, בשעות הערב, זוהו שני שיגורים של רקטות קסאם מפאתי בית חנון לעבר יד מרדכי. לא זוהו נפילות אולם הפיצוצים נשמעו היטב במרחב.
