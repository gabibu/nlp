

פרשית אימוץ חדשה: זוג צעירים מעולי אתיופיה שאינם נשואים, הם הורים לשני פעוטות, בני שנה וחצי, וחצי שנה. לפני כשבועיים נעצר האב, לאחר מכה את הילדים עד כדי חבלות חמורות. הילדים נמסרו למשפחות אומנה.

האב, בן 19, נעצר עד תום ההליכים, ואף האם, בת גילו, נחקרה בחשד כי לא דיווחה לרשויות. זאת, משום האימון הרב לו רחשה האם לדיווחי האב, כאילו סימני החבלות, הם תוצאת תאונות שאירעו בבית, בעת שהאם נעדרה ממנו. הילדים נמסרו למשפחות אומנה במקומות חסויים בארץ.

בימים הקרובים מבקשות רשויות הרווחה להעביר את הילדים לאימוץ זאת למרות שהאם נפרדה מהאב, שכאמור מצוי במעצר, ומתגוררת עם משפחתה, אימה ואחיה הבוגרים.

פרקליטה של האם, עו"ד עמיקם הדר, אומר כי האם לא נחשדה חלילה בהכאת ילדיה, אלא רק באמון-יתר שרחשה לסיפורי האב. "זו איננה עילה מספקת להוצאת הילדים מרשותה. בפרט, שהיא נפרדה מהאב, לו איננה נשואה, ואיננה מעוניינת עוד בקשר עימו", אמר. לדברי עו"ד הדר, ההאשמות כלפי האם הינם בשל העיכובים בהבאת הילדים לבתי חולים. "צריך לזכור כי כיוון שעוסקים כאן בעולים מאתיופיה - מדובר בהבדלי מנטליות אדירים, ובחשש של האם מרשויות המדינה בכלל ומבתי חולים בפרט. האם חששה כי בבית החולים יחקרו אותה עובדות סוציאליות, ואולי אף ייקחו ממנה את ילדיה".

"האם הצעירה, בת 19 בלבד, נמצאת כיום בבית משפחתה, ויחד עם אימה ואחיה הבוגרים ומסוגלת בהחלט לטפל בילדים בחום, באהבה ובמסירות. אנו נאבק כדי להשיב אליה את ילדיה, ולא למוסרם לאימוץ", מדגיש עו"ד הדר.
