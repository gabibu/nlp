

"תוצאות הרבעון השני מאכזבות", קובע נשיא התאחדות התעשיינים. ברבע השני של השנה פוטרו כ-1,100 עובדים וחלה נסיגה של 0.3% בתפוקת התעשייה. זאת לעומת הרמה החודשית הממוצעת ברבע הראשון של 2005.

נשיא התאחדות התעשיינים, שרגא ברוש, פרס את הנתונים ואת אכזבתו בהסתמכו על ניתוח חודשי שערך אגף כלכלה בהתאחדות התעשיינים.

ברוש מעריך, כי הירידה הקלה במצבת העובדים במפעלים באה, כפי הנראה, על רקע הנסיגה בתפוקת התעשייה.

יצויין, כי ברבע הראשון של השנה תפוקת התעשייה גדלה ב-0.2% בלבד, לעומת הרבע שקדם לו ושיעור המועסקים גדל ב-0.1% בלבד.

ברוש קורא לממשלה לבצע שורת צעדים שיאיצו הצמיחה ויצרו 40 אלף מקומות עבודה במשק. בתוך כך   פעולות לעידוד היצוא; יצירת מקומות תעסוקה איכותיים ויציבים בפריפריה; טיפול בנושא החינוך הטכנולוגי וההכשרה המקצועית וכן שדרוג התעשייה המסורתית, תוך סיוע לפתח אסטרטגיה חדשה המבוססת על בידול טכנולוגי, ובכך ליצור למפעלים אלו יתרונות תחרותיים בשוק המקומי והעולמי.

מניתוח החודשי של התאחדות התעשיינים לפי קבוצות ענפים מתברר, כי ברבע השני של 2005 הועמקה הנסיגה במצבת עובדי קבוצת ענפי הטכנולוגיה המסורתית, (מדובר בענפי המזון, משקאות וטבק, טקסטיל והלבשה, עור והנעלה, נייר ומוצריו , דפוס והוצאה לאור, עץ ורהיטים). בתקופה זו, נרשמו פיטורים בקצב של 0.7% שהם כ- 770 איש במצבת עובדי הקבוצה. זאת בהמשך לפיטורי עובדים בקצב של 0.2% ברבע הראשון השנה. הנסיגה במצבת עובדי הקבוצה, מציין ברוש, נובעת רובה ככולה, מהמשך פיטורי העובדים בענף הטקסטיל וההלבשה - 4.1%, לצד חידוש הפיטורים בקצב של 3%, בענף העץ והריהוט. הנסיגה קוזזה בחלקה הודות לקליטת עובדים מתונה של 0.4% בענף המזון, ו-0.5% בענף הדפוס.

במקביל, מציין ברוש, בענפי הטכנולוגיה המעורבת חודשה הנסיגה בקליטת עובדים בקצב של 1.1% שהם כ- 460 איש ברבע השני של השנה, זאת לאחר קליטת עובדים מתונה בקצב של 0.6% ברבע הראשון של 2005. (מדובר בכימיקלים וזיקוק נפט, (כולל תרופות) מכונות וציוד, מנועים וציוד חשמלי). הנסיגה במצבת עובדי הקבוצה נובעת מחידוש פיטורי עובדים בענפי המכונות והציוד והמנועים והציוד החשמלי ירידה של 0.7% - 1.1%, לצד קיפאון במצבת עובדי ענף הכימיה, זאת לאחר חמישה רבעונים רצופים של קליטת עובדים בענף.

עוד עולה מהניתוח החודשי של התאחדות התעשיינים, כי קיפאון נרשם במצבת עובדי קבוצת ענפי הטכנולוגיה המעורבת מסורתית ברבע השני של השנה, זאת לאחר קליטת עובדים מתונה ביותר ברבע הראשון השנה. (מדובר בענפי כרייה וחציבה, מינרלים אל מתכתיים, מוצרי גומי ופלסטיק, מתכת בסיסית ומוצרי מתכת). הקיפאון במצבת עובדי הקבוצה, אומר ברוש, משקף נסיגה של 0.6% במצבת עובדי ענף מוצרי המתכת, נסיגה זו קוזזה הודות לקליטת עובדים מהירה של 4.1% בענף המינרלים האל מתכתיים.

עוד עולה מהניתוח החודשי על מצב התעשייה, כי בחודשים אפריל   יוני 2005 נרשמה קליטת עובדים איטית ביותר - 0.2% שהם כ- 150 איש בקבוצת ענפי הטכנולוגיה העילית, זאת לאחר קליטת עובדים בקצב של כ- 0.5% ברבע הראשון של השנה. (מדובר בענפי הרכיבים האלקטרוניים, ציוד לבקרה ופיקוח, וציוד רפואי ומדעי, ציוד תקשורת אלקטרוני וכלי הובלה). קליטת העובדים המתונה בענפי הקבוצה, מציין ברוש, משקפת המשך קליטת עובדים בקצב של 0.6% בענף הציוד לבקרה ופיקוח וציוד רפואי, מנגד - חודשו הפיטורים בקצב של 0.4% בענף ציוד התקשורת האלקטרוני.

עוד מתברר מניתוח התאחדות התעשיינים, כי ברבע השני של השנה נמשכה מגמת ההרעה בתפוקת ענפי הטכנולוגיה המעורבת עילית   נרשמה נסיגה ריאלית של 2.1% בתפוקת הקבוצה. זאת בהמשך לקיפאון שחל ברבע הראשון של 2005.

במקביל, בחודשים אפריל   יוני 2005 נרשמה נסיגה ריאלית של כ- 0.5% בתפוקת קבוצת ענפי הטכנולוגיה העילית, זאת בהמשך לנסיגה של 1.7% בתחילת 2005.

בדומה, ברבע השני של 2005 נרשמה נסיגה ריאלית של כ- 0.3% בתפוקת קבוצת ענפי הטכנולוגיה המסורתית, זאת לאחר גידול מתון של 0.3% ברבע הראשון של השנה.

מנגד, עולה מניתוח התאחדות התעשיינים, כי צמיחה ריאלית מתונה של 0.3% נרשמה בתקופה זו בתפוקת קבוצת ענפי הטכנולוגיה המעורבת מסורתית, זאת בהמשך לארבעה רבעונים רצופים של צמיחה.

נשיא התאחדות התעשיינים מציין, כי ברבע השני של 2005 נרשמה יציבות בפריון העבודה בתעשייה, (פריון העבודה = תוצר לשעת עבודה), זאת לאחר נסיגה של 1.4% אשר נרשמה ברבע הראשון של 2005. היציבות בפריון העבודה, אומר ברוש, חלה על רקע הנסיגה המתונה שנרשמה בתפוקת התעשייה שחלה במקביל לירידה בשעות העבודה בחודשים אלו.
(ש)
