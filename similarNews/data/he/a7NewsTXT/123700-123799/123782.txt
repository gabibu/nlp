

התרגשות בירושלים - נישואין היסטוריים - היום יינשאו בירושלים שלמה ודינה ג'ין - זוג יהודי סיני שעלו ארצה לאחרונה והשלימו את תהליך הגיור ע"י הרבנות.


עמותת "שבי ישראל" תערוך את טקס הנישואין לזוג המאושר בהיכל שלמה ברחוב המלך ג'ורג' בירושלים.

לדברי מיכאל פרוינד, יו"ר "שבי ישראל" "זוהי אירוע מרגש ומיוחד במינו. בפעם הראשונה, זוג של צאצאי הקהילה היהודית בסין, שהפסיקה להתקיים לפני יותר מ-150 שנה, יינשא היום כדת משה וישראל בירושלים. זהו סגירת מעגל היסטורי ומסמל את תחילת חזרתם של שרידי יהדות סין לעם היהודי ולמדינת ישראל."

קאיפנג היתה תחנה חשובה בדרך המשי, והיהודים הראשונים הגיעו לשם לפני יותר מאלף שנה. לאחר שהרב האחרון של הקהילה נפטר בתחילת המאה ה-19, תופעת ההתבוללות ונישואי תערובת הביאו להתפרקות הקהילה, אך עד היום יש כ-500 איש בקאיפנג שממשיכים לשמור על זהותם היהודית. משפחת ג'ין היא הראשונה מבין צאצאי יהודי קאיפנג שהצליחה להגיעה ארצה.

עמותת "שבי ישראל" הוקמה ע"י מיכאל פרוינד, והיא מושיטה יד לצאצאי העם היהודי ברחבי העולם כדי להחזיר אותם למורשת אבותיהם ולמדינת ישראל. בין היתר, העמותה עוזרת לקהילת "בני מנשה" בהודו, "בני האנוסים" בספרד, פורטוגל ודרום אמריקה, וגם ל"סובוטניקים" שברוסיה.
(ש)
