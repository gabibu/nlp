

מלחמות השליטה על הנהגת הרשות הפלשתינית גובות הבוקר את חייו של מוסא ערפאת, אחיינו של יאסר ערפאת ויועצו הבטחוני של יו"ר הרש"פ אבו מאזן, שחוסל הבוקר בביתו שבעזה.



מאות מחבלים חמושים כיתרו את ביתו של מוסא ערפאת זמן קצר לפני השעה 4:00 לפנות בוקר תוך כדי ירי. המחבלים השתלטו על שומרי ראשו של ערפאת שהיו בפתח ביתו. הם נכנסו לבית תוך שערפאת עצמו נמלט לקומה השניה של הבית.

המשתלטים רדפו את מוסא ערפאת, כשלכדו אותו הצמידו אותו לקיר החדר וירו בו למוות. אחד מבניו שניסה לגונן על אביו נורה ונפצע.

מוסא ערפאת, אחיינו של יאסר ערפאת, היה בעבר האחראי על המודיעין ברש"פ, ובעת האחרונה הפך ליועצו הבטחוני של יושב ראש הרשות הפשלשתינית מחמוד עבאס, אבו מאזן.

במערכת הבטחון רואים קשר ישיר בין הרצח הבוקר לבין נסיונות ההשתלטות של צעירים פלשתיניים על אדמות נווה דקלים אתמול. למרות הניסיון לשוות לאירוע מראה של התלהמות רגעית, דגלי החמאס שבהם היו מצויידים הצעירים, היערכות התקשורת במקום מעידים על מבצע מאורגן שנועד להוכיח את כוחו של ארגון החמאס ונסיונות השתלטותו על הרחוב הפלשתיני לקראת היום בו אמורה הרש"פ לקבל לידיה את השטחים מהם נעקרו הישובים ברצועת עזה.


רצח עראפת - מלחמות שליטה ברשות


"הפוליטיקה הפלשתינאית מלווה בפרשיות שחיתות רבות, ולכן לא נראה לי שרציחתו של מוסא ערפאת הייתה על רקע פרשיות השחיתות הרבות שבהם מעורב, אלא על רקע מלחמות השליטה ברשות", כך אומר היום ד"ר דוד בוקעי מזרחן מאוניברסיטת חיפה.

בראיון ליומן הצהריים של ערוץ 7 תיאר ד"ר בוקעי את המתרחש היום ברשות הפלשתינאית "הרשות נמצאת היום במצב של חוסר תפקוד מוחלט, אבו מאזן הוא מנהיג חלש וחסר שפעה שמסתובב בעולם יותר מאשר ברשות הפלשתינאית, וכולם ממתינים ליום פקודה שבו יפנה אבו מאזן את מקומו ותתרחש מלחמת השליטה על כיסאו וכדי להגביר את סיכוייו של אחד הגורמים להיבחר נרצח אתמול מוסא עראפת".

"המאפיין הדומיננטי של הפוליטיקה הוא שכאשר יש שליט חדש מגיע יש יחס של אנטי לנשיא הקודם, ולכן נוצר הרקע המתאים לפגיעה במוסא עראפת שקשור באופן טבעי ליאסר עראפת, וייתכן שאנשים רואים שהזמן למהפך שלטוני הוא כאשר צה"ל יצא מהרצועה, התחושה היום ברשות היא של מערב פרוע כאשר הרצח נעשה ע"י כנופיות חמושות משולחות כל רסן שמסתובבות לרוב כיום בעזה על בסיס חמולתי, וכל התהליך הזה ממתין לפיצוץ מסוים שייתכן ויקרה ביציאת ישראל מרצועת עזה", חתם ד"ר בוקעי.

(ש)
