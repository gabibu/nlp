

"ראשי הממשלה לדורותיהם חוששים לקלקל את היחסים עם ארצות הברית ולא מעלים את נושא שחרורו של פולארד לשולחן הדיונים עם ארה"ב", מאשימה עו"ד דרשן לייטנר העותרת לבג"ץ בדרישה להכיר בפולארד כאסיר ציון.


"ראשי הממשלה לדורותיהם חוששים לקלקל את היחסים עם ארצות הברית ולא מעלים את נושא שחרורו של פולארד לשולחן הדיונים עם ארה"ב, ובפועל פולארד נמק בכלא בארה"ב בתנאים בלתי אנושיים, בעתירה לבג"ץ ננסה לתת לו את התואר אסיר ציון מה שיקל על המאמצים לשחרורו", כך אומרת עו"ד ניצנה דרשן לייטנר המייצגת את יונתן פולארד בעתירה לבג"ץ.

בראיון ליומן הצהרים של ערוץ 7 תיארה עו"ד לייטנר את השתלשלותה של פרשת פולארד, "מדינת ישראל הזניחה את פולארד במשך 20 שנה, ככל הנראה ממניעים די ברורים - מחשש להרגיז את ארצות הברית, בעתירה שאנו מגישים לבג"ץ אנו מבקשים שמדינת ישראל תיתן לו את התואר אסיר ציון מה שיביך את ארצות הברית, המוגדרת כמדינה ידידותית לישראל, שבמדינה ידידותית יושב אסיר ציון, ויכריח את המנהיגים לפעול למענו".

לשאלת כתבנו עוזי ברוך על תשובת המדינה לעתירה הסבירה לייטנר שהחוק כיום מגדיר אסיר ציון כיהודי שנאסר במדינות שונות על כך שפעל בצורה לא חוקית לשם עליה לארץ ישראל או לימוד עברית, "אנחנו רוצים לשנות את החוק שיגדיר אסיר ציון כאדם שנאסר על כל פעולה ציונית ולא תבחין בין ריגול או עידוד לעליה, לפי החוק כפי שמוגדר כיום, אלי כהן או חנה סנש לא היו מוכרים כאסירי ציון".

בתשובה לשאלה מהם הסיכויים שפולארד ישוחרר בקרוב השיבה עו"ד לייטנר שלדעתה הדבר אפשרי, "פולארד הרי כבר ריצה את עונשו, בכך שישב 20 שנה בכלא, ונוספים לכך גם שהאחראים על מחדל פולארד כבר לא נמצאים בממשל האמריקאי. פולארד משמש כיום רק כקלף מיקוח, ונמצא במצב נפשי קשה מאוד, העינויים שעבר מראים את אותותיהם, ואנו מקווים שהחרפה הזאת למדינת ישראל תמחק בהחלטת בג"ץ".

להאזנה לראיון
