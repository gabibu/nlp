

המשנה למנכ"ל משרד הבריאות, דוקטור יצחק ברלוביץ' כיהן כחבר בוועדת סל התרופות אולם לא דיווח לחבריה שאשתו הנה בכירה בחברת תרופות מהגדולות בעולם שהגישה לדיוני הוועדה 5 תרופות.

רעייתו של דוקטור ברלוביץ' הנה בכירה בסניף הישראלי של חברת MSD. החברה, הנחשבת לאחת הגדולות והמפורסמות בין חברות התרופות הגישה לוועדת סל התרופות, בה כיהן דוקטור ברלוביץ, חמש תרופות על מנת שבוועדה תכלול אותן בסל המסובסד. כך דיווחו בכירים בוועדת הסל לעיתון TheMarker.

על פי הדיווח מכהנת רעייתו של דוקטור ברלוביץ, מרים, מזה כשמונה שנים כמנהלת האירועים והכנסים של החברה. עם היוודע דבר הקשר בין דוקטור ברלוביץ לחברת התרופות נמתחה כלפיו ביקורת חריפה שכן מן הראוי היה ליידע את החברים בוועדה, או לפחות את יושב ראשה, פרופסור בוליסלב גולדמן. החברים המבקרים את ברלוביץ טוענים כי היה ראוי שיכריז כי אין בכוונתו ליטול חלק בדיונים שיעסקו בתרופות שהציגה החברה בה עובדת רעייתו.

עם זאת יצויין כי חלק מחברי הוועדה אומרים כי ידעו על עבודתה של הגברת ברלוביץ בחברת התרופות, אולם זאת מידע אישי בלבד ולא מדיווח של הדוקטור עצמו.

חמשת התרופות אותן ביקשה החברה לכלול היו:תרופה לטיפול בכולסטרול (EZETROL) ותרופה לאסטמה (SINGULAIR) שלא הוכללו בסל, ושלוש תרופות שהוכנסו לסל - תרופה לאיידס (STOCKRIN), תרופה לטיפול בזיהומים פטרייתיים (CANCIDAS) ותרופה ליתר לחץ דם (OCSAAR).

בתגובה להאשמות נגד ברלוביץ, אומרים במשרד הבריאות כי העסקתה של הגברת ברלוביץ בחברה הייתה ידועה שכן בכתבה שפורסמה בעיתון 'ידיעות אחרונות' לפני למעלה מחמש שנים דווחה עובדה זו. כיוון שכך, המשרד "אינו מוצא מניעה כי ימשיך לבצע את תפקידו החשוב כחבר הוועדה להרחבת הסל אותו הוא מבצע בצורה הטובה ביותר".
(ש)
