

במצרים מתקיימות היום, לראשונה מזה למעלה מיובל שנים בחירות. עד כה נבחר הנשיא המצרי במשאל עם בו הוא היה המועמד היחיד. מאיר משען, הקונסול הישראלי בעבר במצרים לא תולה תקוות לבשורה דמורקטית מצרית.

מול הנשיא המכהן מתמודדים שמונה מועמדים העומדים כל אחד בראשה של מפלגה בפרלמנט המצרי.

בבחירות המצריות זכאים לבחור שלושים ושניים מיליון מאזרחי המדינה בכעשרת אלפים קלפים. אין כל ספק בבחירתו בסופו של יום של מובארק לכהונה נוספת, אולם המאמץ בסביבתו של מובארק מתנקז להבאת מירב מצביעים אפשרי. זאת על מנת שלא ניתן יהיה לערער על הלגיטימיות של הבחירה. תהיה זו כהונתו החמישית של חוסני מובארק. אורכה של כל כהונה מצרית היא שש שנים.

במצרים רואים במערכת הבחירות שנחתמה היום מערכת הסטורית, שכן לראשונה הושמעה בציבור ביקורת חריפה על הנשיא המכהן. מובארק זכה להתקפות על המידע שפורסם בישראל לפיו הוא צפוי להגיע לביקור בישראל. מנגד נשמעו ביקורות על השליטה המוחלטת שלו ושל אנשיו על אמצעי התקשורת. אחת הטענות שנשמעו הייתה שמובארק מסתיר מהציבור המצרי מידע נחוץ לקראת הבחירות. באחת ההזדמנויות כונה מובארק 'דיקטטור'. ביטויים אלה ואחרים אינם מוכרים בציבוריות המצרית הפומבית והמצרים מתרגלים לאיטם למהפיכה זוטא המתרחשת אצלם לצד הבחירה הצפויה מראש.



"לא נראה שיש בשורה דמוקרטית גדולה בבחירות במצרים, למרות שבצורה חיצונית מדובר במקרה ראשון של התמודדות דמוקרטית במצרים של כמה מועמדים, אך לא נראה שכרגע תושבי מצריים מעונינים כרגע בהחלפת השלטון", כך אומר היום מאיר משען לשעבר קונסול ישראל באלכסנדריה.

בראיון ליומן הצהרים של ערוץ 7 תיאר משען את תהליך הדמוקרטיזציה שעוברת היום ממשלת מצרים, "עד היום היה רק מועמד יחיד לנשיאות מצרים שנבחר במשאל עם, כל המועמדים האחרים שניסו להגיש מועמדות או שלא השיגו מספיק אחוזי תמיכה או שנכלאו".

בתשובה לשאלת כתבנו אמציה האיתן האם אזרחי מצרים מוכנים לתהליך הדמוקרטי הזה השיב משען כי אכן תושבי מצרים אינם מוכנים לשינוי הזה, "אני לא מאמין שהמועמדים ישיגו תמיכה רצינית כי אזרחי מצרים אינם מוכנים לשינוי דרסטי כזה של דמוקרטיזציה, ולכן ימשיכו את נשיאותו של מובארק, שינוי דרסטי כזה יגרום לתוהו ובוהו. מה שאנו רואים היום הוא תחילתו של תהליך שייקח זמן רב שאת ניצניו הראשונים יהיה ניתן לראות בבחירות ב2011 שבהם לא נראה שמובארק יתמודד, מפאת גילו המבוגר ויהיו מועמדים אחרים, ואז נראה שתהיה לראשונה התמודדות דמוקרטית אמיתית".
(ש)
