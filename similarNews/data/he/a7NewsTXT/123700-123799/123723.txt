

"עקרונית הייתי נגד הריסת המבנים בחבל עזה, אבל היום, אחרי סיום הפינוי, ועם יציאת צה"ל תוך ימים ספורים מהרצועה, קשה להפוך את המציאות על פניה", כך כותב השר חיים רמון בתגובה לבקשת סיוע במניעת ההרס.

השר חיים רמון סבור כי הדרישה לשמור על בתי הכנסת בגוש קטיף היא מופרכת שכן לטענתו הם נבנו בהתנחלויות שהוקמו ב'ניגוד לחוק הבינלאומי'. רמון מגיב לפנייתו של יוסף בן שושן מתנועת 'עוז לישראל' אל חברי כנסת, נשיא המדינה ונשיא ביהמ"ש, בבקשה שלא להרוס את בתי הכנסת.

כתבתנו רותי אברהם מוסרת כי רמון כותב עוד: "עקרונית הייתי נגד הריסת המבנים בחבל עזה, אבל היום, אחרי סיום הפינוי, ועם יציאת צה"ל תוך ימים ספורים מהרצועה, קשה להפוך את המציאות על פניה. מכל מקום, ההחלטה הסופית בענין תיפול אחרי סיום הדיונים בענין זה בבג"ץ".

"דוקא המנהיג החדש-ישן של הימין נתניהו, תמך באופן טוטאלי בהרס מלא ומוחלט של כל המבנים 'כדי שהפלשתינים לא ירקדו על הגגות', כדבריו. דוקא הרבנים   ובראשם אלה שהסיתו להפר את החוק והטיפו לסירוב מצד אחד, והשלו את המאמינים בהם שיתרחש הנס האלהי וההתנתקות לא תתרחש   התעלמו מן השאלה הזאת וסירבו לדון בה. האיום ב'אירועים אנטישמיים' בעולם כתוצאה מהריסת בתי הכנסת הוא מעשה הפחדה נוסף בשרשרת ההפחדות, שהחוגים האלה הפיצו, לצערי, כל העת האחרונה. אם ישנם תירוצים למתקפות אנטישמיות בשנים האחרונות, הריהם מתמצים בנושא אחד   בישיבתנו בשטחים ובשליטתנו בעם זר. אלו הן העובדות, ואין על כך ויכוח".

כתבתנו מציינת כי בפניה אל חברי הכנסת נכתב עוד כי העברת הקברים מגוש קטיף למקומות אחרים בישראל "כבר גרמה לניצני הרשע של האנטישמיות לבצבץ בעולם. השבוע הוחרבו 14 קברי יהודיים בגרמניה. כמו כן רק מעצם הדיבורים על החרבת בתי כנסת ראשי השלטון של אוקראינה הודיעו לרב הראשי כי בכוונתם להרוס בתי כנסת נטושים ברחבי מדינתם. כנ"ל בסין, הם מבקשים להרוס את בתי הכנסת בהם התפללו יהודים ששהו שם בזמן מלחמת העולם".

אתמול (ג') הורה בג"ץ לממשלה לפנות לגורמים בינלאומיים כדי שיטלו אחריות לשמירה על בתי הכנסת וימנעו את הריסתם.
