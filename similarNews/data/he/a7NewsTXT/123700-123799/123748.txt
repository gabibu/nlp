

משרד החקלאות משנה את מדיניות קבלת ההיתרים לעובדים זרים בענפי החקלאות השונים, והחל מינואר 2006 יאפשר אך ורק לבעלי זכויות בקרקע לקבל היתרים.

במשרד החקלאות אומרים שהשינוי במדיניות נולד מתוך רצון להבטיח שבעל הזכויות בקרקע יעבד את אדמתו. בנוסף, השינוי במדיניות יסייע במניעת סחר בעובדים זרים.

יו"ר הועדה לעדכון נורמות הקצאת עובדים זרים במשרד החקלאות, יאיר ליטביץ מבאר את ההחלטה: "עד השינוי יכלו קבלני עבוד בענפי הצומח ובעלי חיים לקבל היתרים לעובדים זרים על ידי ויתור על ההיתרים של בעלי הזכויות בקרקע (לטובת הקבלנים), דבר שיצר בחלק מהמקרים ניסיונות לסחור בהיתרים ובעובדים תמורת בצע כסף. מטרת השינוי הינה בין היתר ביצוע של מדיניות אחידה עם גופים אחרים במשרד כמו מנהלת ההשקעות שנועדה להבטיח כי עבוד הקרקע ייעשה על ידי מי שיש לו זכויות עליה. מטרות נוספות הן ביצוע הקצאה על פי קריטריונים מקצועיים שתתמוך בביצוע מדיניות המשרד כמו עדוד ייצוא, התיישבות בפריפריה, והגברת העסקת עובדים ישראלים".

מהמשרד נמסר כי החל מראשית שנת 2006 יצטרכו קבלנים המעבדים אדמות עבור חקלאים לנייד אליהם את הזכויות בקרקע בהליך פשוט שנעשה במשרד החקלאות. במשרד מדגישים כי חקלאי שאין לו זכויות בקרקע ונמצא בהליכי ניוד זכויות יוכל לקבל היתר זמני להעסקת עובדים זרים על מנת לאפשר תקופת מעבר והסדרת האישורים בהתאם לחוק.

ההחלטה הנוכחית מהווה חלק ממדיניות הממשלה להפחית באופן הדרגתי את המכסה הכוללת של היתרים להעסקת עובדים זרים בישראל. לקראת שנת 2004 הוגשו בקשות להקצאת כ- 47000 עובדים זרים בענף החקלאות, שהן כמעט פי שתיים מהמכסה שנקבעה על ידי הממשלה לענף החקלאות לאותה שנה - 26,000. בענף החקלאות מועסקים כ- 26,000 עובדים זרים נכון לשנת 2005. בשנה הבאה אישרה הממשלה כמות זהה של עובדים זרים לחקלאות   26,000. ההחלטה באשר להיקף ההעסקה של עובדים זרים בארץ נעשית אחת לתקופה על פי צורכי המשק והיצע דורשי העבודה הישראליים, ותוך מגמה, לכל אורך השנים, לצמצום היקפי ההעסקה של עובדים זרים למינימום האפשרי, בשל הבעייתיות הכרוכה בשהותם ועבודתם של עובדים זרים בהיקפים גדולים במדינה. כך על פי הגדרת משרד החקלאות.
