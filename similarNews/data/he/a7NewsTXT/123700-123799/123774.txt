

וועדת מומחים מטעם האו"ם פרסמה אתמול דו"ח מיוחד הקובע כי אמנם עד כה נהרגו חמישים איש מאסון דליפת הכור האטומי בצ'רנוביל, אולם התוצאות החמורות עוד לפנינו: כ-4,000 איש צפויים למות כתוצאה מהדליפה.

בוועדת המומחים המיוחדת 'וועדת צ'רנוביל' היו חברים אישים מהאו"ם מהסוכנות הבינלאומית לאנרגיה אטומית מארגון הבריאות העולמי וארגונים נוספים. המומחים חקרו את השלכותיה של דליפת הכור האטומי לפני כעשרים שנה ואת מסקנותיהם פרסמו על פני כשש מאות עמודים.

עד כה נהרגו מפגיעתו של הכור שדלף חמישים איש, אולם על פי מסקנות החוקרים, אנשים שבאו במגע עם הניצולים מהכור, ובהם בעיקר אנשי צוותי החילוץ וההצלה צפויים ללקות בתסמינים שיביאו למותם במהלך השנים הקרובות. להערכתם מדובר בכארבעת אלפים בני אדם.

הדו"ח מתייחס בחומרה גם לאופן העברת המידע לתושבים מיד לאחר דליפת הכור. העדר מידע מסודר מצד הרשויות באזור האסון גרמה לבלבול ולהיסטריה ומבוכה שתרמו גם הן לפגיעה בנפש התושבים. עם זאת, כאמור הנתון החמור ביותר של הדו"ח הוא המספר הגבוה של בני האדם הצפויים למות כתוצאה מהאסון. על מנת לצמצם מספר זה ממליצים מחברי הדו"ח על ביצוע סדרת פעולות תברואתיות, סביבתיות ורפואיות שעלותן נאמדת בסכומי עתק.
(ש)
