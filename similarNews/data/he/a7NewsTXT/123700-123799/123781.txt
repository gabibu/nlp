

בעקבות החשש מפיגועים נגד חיילי צה"ל וההרס המהיר של ישובי רצועת עזה היהודיים החליט ראש הממשלה שרון להקדים את יציאת חיילי צה"ל מציר פילדלפי. ח"כ רצון: שרון 'מתקפל' תחת טרור ומסכן את בטחון ישראל.

חבר הכנסת מיכאל רצון תוקף בחריפות את החלטת ראש הממשלה שרון להסיג את כוחות צה"ל מציר פילדלפי כבר בראשית השבוע הבא. לדבריו "שרון בורח תחת אש ומסכן את אזרחי ישראל".

רצון אומר כי בהחלטתו שרון 'מתקפל' ובורח "במקום להגיב בכוח נגד הטרור". הדבר לדבריו יעודד את הטרור ויסכן את אזרחי המדינה. מן הראוי היה ששרון יפגין נחישות במאבקו מול הטרור כמו שהפגין מול תושבי גוש קטיף וצפון השומרון.

רה"מ אריאל שרון קיים היום ישיבת היערכות ביטחונית, עקב החשש שארגוני הטרור יבצעו פיגועים נגד חיילי צה"ל. בישיבה שבה נטלו חלק בכירי המערכת הביטחונית, הוצגה המציאות הנוכחית ברצועת עזה, וגם מהירות החרבת הישובים היהודיים ברצועת עזה.

עוד הוצגו תחזיות מודיעיניות לפיהן בכוונת ארגוני הטרור להשתלט על האזור תוך שהם 'מזנבים' ופוגעים בחיילינו. כוונה זו באה לידי ביטוי במתקפה אמש על נוה דקלים.

בתום הישיבה הוחלט להקדים את יציאת חיילי צה"ל, לראשית השבוע הבא. החלטותיו של הדרג הבטחוני מהבוקר יובאו להצבעה בפני שרי הממשלה בישיבתה ביום ראשון הקרוב. לאחר מתן האישור, תבוצע הנסיגה.

ההערכה היא שסוגיית איוש המעברים ממצרים לישראל תפתר באמצעות הצבת כוח זר, ככל הנראה כוח בריטי. כוח זה יפקח על כניסת פלשתינים ממצרים לישראל.
(ש)
