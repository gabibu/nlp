

יהושע מור יוסף, דובר מועצת יש"ע בשש השנים האחרונות, מסיים היום את תפקידו. מור יוסף פורש בעקבות המחלוקת האידיאולוגית וההסברתית שנתגלעה בינו לבין ראשי מועצת יש"ע.

מור יוסף הסתייג מהקו התקיף שאחדים מראשי המועצה תמכו בו. הוא שלל את העמדות התומכות בסרבנות ואת העימותים בין מתנחלים לחיילים בעת פינוי מאחזים.

בהודעת הפרישה אומר מור יוסף כי לא חל שינוי בעמדתו האידיאולוגית. "אני מוסיף לראות במפעל ההתיישבות ביש"ע מפעל לאומי שיש לבססו ולטפחו". באופן רשמי נמסר כי מור יוסף הודיע הבוקר לראשי המועצה על בקשתו להשתחרר מהתפקיד וראשי המועצה קיבלו את בקשתו.

בעתונות התפרסמו בימים האחרונים דיווחים שונים על הרקע לעזיבתו של מור יוסף. תחילה פורסם ב'ידיעות אחרונות' כי הוא עומד להתמנות לדובר משרד החוץ וכי הוא אינו שבע רצון מהקו של מועצת יש"ע. מור יוסף הוציא הכחשה חלקית לפיה הוא אינו עוזב את עבודתו. ואולם באותו הערב דווח בערוץ 10 כי בשיחות סגורות מור יוסף מסכים לנסיגה לקוי 67. גם את הדיווח הזה הכחיש מור יוסף אך היה זה כבר מאוחר מדי. לאחר שהמחלוקת פרצה החוצה לא ניתן היה למנוע את עזיבתו של מור יוסף.

ראש מועצת בנימין, פנחס ולרשטיין, אמר ביומן הלילה של ערוץ 7 כי "לייצג את יש"ע בעת הזו היא משימה קשה ביותר".

ולרשטיין הדגיש בסיום דבריו כי מועצת יש"ע לא קוראת לסרבנות, ומכתבו המפורסם יצא רק נגד חוק פינוי פיצוי "על חוק שאומר שתושב גוש קטיף שישאר בביתו- יוכנס ל-3 שנות מאסר, ואזרח שיגיע לגוש קטיף ביום פקודה, יקבל 3 שנים בכלא, על חוק זה אמרתי שאני מוכן לעבור ולשלם מחיר של ישיבה בכלא. אני מתפלא שאנשי שמאל לא הצטרפו אליי במחאה על חוק נלוז כזה".
