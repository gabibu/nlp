

עדי מינץ, לשעבר מזכ"ל מועצת יש"ע, מסביר את פרישתו של דובר המועצה יהושע מור יוסף, ואומר : "הוא פגע במאבק".


"מור יוסף הוציא החוצה מחלוקות פנימיות במועצת יש"ע"


בשבועות האחרונים הודלפו לכלי התקשורת כי דובר מועצת יש"ע, יהושע מור יוסף, עומד להתפטר על רקע מה שכונה "הקצנה במועצה, ויישור קו עם הסרבנות". ע"פ ההדלפות מור יוסף, הנחשב למתון, מתקשה להשלים עם שינוי הקו ההסברתי של מועצת יש"ע.

ואולם, לדברי עדי מינץ, לשעבר מזכ"ל מועצת יש"ע, הדברים מעט שונים.

לדבר מינץ, "מובן בהחלט, כי במאבק גורלי כמו זה שאנו מצויים בו כיום, יש חילוקי דעות על הדרך והשיטה. ואולם, לאחר שמתקבלת ההחלטה, אסור להוציא החוצה מחלוקות פנימיות".

מינץ, שדיבר בתוכנית "סוגרים יום" עם עמנואל שילה בערוץ 7, האשים את מור יוסף כי האשמות אותן הטיח במועצת יש"ע "יוצרות את הרושם המוטעה כאילו הקו ההסברתי החדש הוא קו קיצוני. המעשה הזה פגע במאבקינו".

מינץ אמר כי היום יפתח קמפיין חדש שיקרא להעביר את תוכנית ההתנתקות להכרעת העם. מינץ ציין כי סקר שפירסם עיתון "הארץ" מורה כי למעלה מ 60% מהציבור קוראים לבצע משאל עם בנושא ההתנתקות. מינץ סיפר כי הקמפיין יכלול שלטי חוצות, שילוט בצמתים וכן חלוקת חומר למאות אלפי אזרחים, וכי שיאו של הקמפיין מתוכנן לעוד שבועיים, אז תתקיים עצרת המונים מול הכנסת. גם לאחר העצרת, תימשך שביתת השבת ליד הכנסת.

