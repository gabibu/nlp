

היום התקיים טקס חילופי אלוף פיקוד העורף במעמד שר הביטחון, שאול מופז, הרמטכ"ל, רב-אלוף משה יעלון, אלוף פיקוד העורף היוצא, האלוף יאיר נווה, ואלוף פיקוד העורף הנכנס, האלוף גרשון יצחק.

האלוף גרשון יצחק יחליף בתפקידו את האלוף יאיר נווה ששימש בתפקידו מאז שנת 2003, וימונה לתפקיד אלוף פיקוד המרכז, זאת לאחר שסיים לימודיו במכללה הבריטית לביטחון לאומי. בתפקידו האחרון שימש האלוף גרשון יצחק, כמפקד אוגדת יהודה ושומרון.

הרמטכ"ל אמר בכנס כי "בדור האחרון הפך העורף ליעד מועדף על אויבינו שרואים בו את 'הבטן הרכה' של מדינת ישראל. מאחר ובהתמודדות ישירה עם צה"ל- ברור להם היטב שלא יצאו כשידם על העליונה, מכוונים הם את מאמציהם לפגיעה בעורף, במגמה לפגוע פגיעה אנושה בכושר העמידה של החברה בישראל, זאת באמצעות הטרור שמנסה להביא לכמה שיותר אזרחים ישראלים נפגעים. כך חושבים שולחי המחבלים המתאבדים למרכזי אוכלוסיה ישראליים, וכך חושבים יורי פצצות המרגמה על ישובי רצועת עזה ומשגרי רקטות הקסאם לעבר שדרות.

יחידות צה"ל ימשיכו לרדוף את האחראים לטרור באשר הם, כדי לתת מענה לאיום הזה. מענה שיושג לא במהלך אחד, אלא בסדרה של מהלכים כפי שכבר עשינו מול איום פיגועי ההתאבדות. בנוסף לכך ימשיך צה"ל ובעיקר יחידות פיקוד העורף לפעול כדי לחזק את יכולת העמידה של אזרחים בישובים המותקפים.

לא בכדי הוחלט בזמנו להקים את פיקוד העורף ובכך לתת מענה טוב יותר לאוכלוסייה האזרחית כאשר העורף הופך לחזית. האזרח הישראלי באשר הוא, שיודע בשעת מצוקה שיש מי שחושב עליו כאשר הוא נמצא במצוקה קשה, לעיתים תחת הריסות או כתוצאה מרעידת אדמה באיזה שהוא מקום, תחת תילי עפר. שם כשהוא חי ומתנדנד בין ייאוש לתקווה הוא יודע שיש מי שמוכן לצאת לכל מקום ולסייע לו."

(קובי פינקלר)
