

כתב וצילם: קובי פינקלר

מאז ימיו של נח , לא היתה כזו עדנה לעורבים. נחל שלם, הקרוי על שמם. בימים אלו בהם שוצפים בנחל 3 מפלים מרהיבים ביופיים ואדירים בעצמתם, הטיול אל הנחל הזה, הוא בבחינת הכרחי. סיפורם של העורבים,בתנ"ך, קשור בעצם לנחל. בספר מלכים אנו מוצאים את הקטע המתאר את אליהו הנביא אשר העורבים מכלכלים אותו בנחל. עורבים ונחל, עורבים ומים, הלכו תמיד יחדיו. עוד מימי המבול.

שלושה מסלולים מובילים לנחל. הפעם נמליץ על שניים מתוכם. אחד בעל דרגת קושי בינונית ושני דרגת קושי קלה יחסית. כדי להגיע במדויק וללא עיכובים נרחיב מעט על דרכי ההגעה והמסלול.

המסלול   בעל דרגת הקושי הבינונית-



נוסעים על כביש מספר 918 העובר במזרח עמק החולה למרגלות הגולן. בצומת גונן פונים ימינה (מזרחה) לכיוון הרמה לכביש 959 . לאחר כ-3 ק"מ של עליה עוצרים בעיקול הכביש , שם עורכים, לראשונה תצפית לעבר נחל עורבים. הנוף מכאן מרשים ובהחלט העניק לנו מבוא הגון לקראת המשך המסלול.

מקור השם "עורבים" הוא העורבים החגים מעל הנחל לאחר השיטפונות, לתור אחרי פגרי-חיות שנסחפו בזרם האדיר.

נחל עורבים הוא אחד מהנחלים הרבים היורדים מהגולן לעמק-החולה. לא פחות מ25 נחלים זורמים באזור הזה שבמורדות החרמון , אך הנחל הזה, נבדל מהאחרים במפליו הגדולים ובכמות מימיו. הנחל חצב במדרון קניון יפה, הפותח "חלון" אל שכבות הסלע הקדומות של צפון הגולן. ברוב המקרים השכבות הללו מכוסות ע"י בזלת, ואילו כאן נחשפות שכבות הגיר המצויות בחלקים מסוימים ברמת הגולן. נחזור למסלול.

ממשיכים בנסיעה עוד מעט וחונים בקיבוץ להבות הבשן. משם יוצאים דרך השער בגדר הצפונית של הקיבוץ לאורך הגדר מזרחה. חוצים חורשות עצים (שבאחת מהן ממוקם בית הקברות הישן של הקיבוץ), ומספר מעיינות הפזורים בשטח.

לאחר הליכה בת קילומטר מגיעים לשביל בסימון אדום; פונים שמאלה (צפונה) - יחד עם הסימון אל נחל עורבים. הליכה של כמה מאות מטרים ואנו בפתחו של הנחל . מכאן יוליך לעבר הנחל שביל הליכה בסימון אדום.

ההתקדמות בערוץ הנחל איטית. מקפצים ומדלגים כבין הסלעים. הליכה קצרה תביא אותנו אל מרגלות המפל הראשון, הקטן יחסית. כמות המים נכבדת, אך זאת רק לפרק זמן קצר. עוד כמה חודשים וכל זאת מאחורינו. ממשיכים לעלות .נקודת הציון הבאה לא מבוששת לבוא ואנו ניצבים מול 2 המפלים הגדולים של נחל עורבים.

מביטים אל הנוף, מתרשמים, נושמים היטב ועמוק, לוקחים הרבה אויר, סופגים את רסיסי המים ופשוטו נהנים . מכאן נחזור למכונית שהשארנו בקיבוץ להבות הבשן. למי שמגיעים עם שתי מכוניות ורוצים לעשות את המסלול הארוך האורך כשלוש שעות טוב להוועץ עם אנשי השטח.

למסלול בעל דרגת הקושי הקלה- עולים 959 עוד למפגש הכביש עם ציר הנפט. מולנו נבחין במחנה צבאי. נפנה שמאלה ( צפונה) בדרך עפר- ציר הנפט. כעבור 3 דקות נסיעה נגיע לשער ברק. נחנה את הנכונית, נכנס בשער ונלך בשביל האדום עד למפל הגדול. זו ירידה תלולה שאורכת כעשרים דקות. חזרה באותו השביל הפעם בעליה.

פרטים נוספים, ומידע על המים באזור בטל. 6763305-04.

איך מגיעים? מוסבר בגוף המסלול. כעיקרון- יש לנסוע בכביש 91 עד לצומת משמר הירדן, משם לעלות צפונה בכביש 918, עד לצומת גונן. פונים שוב ימינה ( מזרחה) לכביש 959 עד לשמורה ולקיבוץ להבות הבשן.
