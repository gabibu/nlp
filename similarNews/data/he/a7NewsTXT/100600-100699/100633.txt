

תשלום הפיצויים לעוסקים בגידול האווזים בשל הפסקת הפיטום יגיע ל-450 מיליון שקל, כך עולה מניתוח כלכלי שהוכן על ידי היועץ הכלכלי ישראל בן יורם עבור ארגון מגדלי האווזים.

התחשיב כולל את סכום הפיצוי הנדרש לעוסקים בכל שלבי הגידול של האווזים עבור השקעותיהם בציוד ובתשתיות שירדו לטמיון, הפרות הסכמי עבודה ושיווק, מימון הסבה מקצועית ואובדן הכנסה עתידי.

מזכיר ארגון מגדלי האווזים, חי בנימיני, אמר שועדת החינוך של הכנסת החליטה על הפסקת הפיטום החל מ-31 בינואר וזאת למרות שבג"צ התיר להמשיך בפיטום עד לסוף חודש מרץ, כדי להעניק פרק זמן מספיק למציאת פתרונות שיקלו על האווזים ולצורך הכנת תקנות חדשות. ועדת החינוך, שהיא ועדה חברתית באופיה, קבעה שמגדלי האווזים יפוצו על סגירת הענף אולם היא לא בחנה את המשמעות הכלכלית של החלטתה והעבירה את האחריות על כך למשרדי החקלאות והאוצר. אם למדינה יש כל כך הרבה כסף פנוי   מוטב שתתן אותו לעניים שזקוקים לו באמת ולא לאנשים שיכולים להתפרנס בכוחות עצמם ולהכניס מטבע זר למדינה.

לדברי בנימיני, היקף הפעילות הכלכלית של ענף האווזים הוא כ-100 מיליון שקל בשנה. הענף מפרנס כיום 600 משפחות במגזר החקלאי ובתעשיות הנלוות. יהיה זה חוסר אחריות ציבורי מצד מקבלי ההחלטות להורות על סגירת ענף יצוא מצליח בתקופה שבה המשק סובל מאחוז אבטלה כה גבוה ולהותיר מאות משפחות ללא מקור פרנסה תוך העברת העבודה למדינות שכנות. חלק מהמגדלים עלולים לבחור בחוסר ברירה בהמשך הגידול באופן פיראטי, בלי פיקוח וטרינרי.

בנימיני אמר שמגדלי האווזים בישראל הם כיום מהמובילים בעולם בשילוב אמצעים להקלה על האווזים וזאת בעזרת השרותים הוטרינרים במשרד החקלאות. ישראל מקדימה בנושא זה את צרפת והונגריה, שהן היצרניות המסורתיות בעולם. המגדלים מממנים בכספם מחקרים לשיפור נוסף בתנאי חייהם של האווזים.
