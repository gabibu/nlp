

במקביל למושב המיוחד שיתקיים באו"ם בשבוע הבא, לציון 60 שנה לשחרור מחנות ההשמדה באירופה תיפתח בבניין האו"ם בניו יורק תערוכה של יד ושם: "אושוויץ: עומק התהום".

זוהי הפעם הראשונה שתערוכה בנושא השואה מוצגת בבניין האו"ם.

באירוע פתיחת התערוכה ישאו דברים: שר החוץ סילבן שלום, יו"ר הנהלת יד ושם אבנר שלו ויו"ר האגודה האמריקאית למען יד ושם אלי זבורובסקי.

התערוכה, שאצר אגף המוזיאונים של יד ושם ביוזמת משרד החוץ, תוצג בשפה האנגלית והצרפתית בבניין האו"ם במשך שישה שבועות ובהמשך היא תוצג במספר מקומות באירופה: במוסדות האו"ם בז'נבה, במועצת אירופה בשטרסבורג, בעיריית שטרסבורג ובפריז.

התערוכה כוללת כ- 60 פאנלים המתמקדים בשני נושאים: תצלומים מוגדלים מתוך אלבום אושוויץ   האלבום המקורי יוצג במוזיאון החדש לתולדות השואה ביד ושם (שיפתח בעוד חודשיים) והגדלות איכותיות של ציורים ורישומים שצייר הצייר ז'ינובי טולקאצ'ב עם שחרור המחנות מיידנק ואושוויץ בעת שהיה חייל בצבא האדום.

אלבום אושוויץ   הוא אלבום יחיד במינו הכולל כ- 200 תצלומים מאביב 1944 המתעדים שלב אחר שלב את הגעתו של טרנספורט יהודים מרותניה הקרפטית (אזור בצ'כוסלובקיה שסופח ב 1939 להונגריה) לרציף מחנה ההשמדה אושוויץ-בירקנאו ואת תהליך הרישום, הסלקציה, החרמת הרכוש וההכנות להשמדה בתאי הגזים. המפליא והמדהים מכול הוא שאותו אלבום נמצא במקרה בסוף המלחמה על ידי ניצולה מאותו משלוח המוות עצמו, לילי יעקב ז"ל, מאותם יחידים בני מזל שניצלו מגורלם של אלפים שנרצחו. כשפתחה לילי את האלבום, זיהתה בו את אנשי הקהילה שלה וקרובי משפחתה שהובאו לאושוויץ-בירקנאו. באחרונה פורסם האלבום בהוצאת יד ושם בעברית ובאנגלית.

טוראי ז'ינובי טולקאצ'ב הצטרף ב 1944 בתפקיד של צייר רשמי של הצבא האדום לכוחות הסובייטיים במחוז לובלין זמן קצר לאחר שחרור מיידנק (יולי 1944). לאחר מכן הוא הצטרף לכוחות ששחררו את מחנה אושוויץ (ינואר 1945). בסערת הרגשות עם התגלות המראות הקשים לעיני הצייר רשם טולקאצ'ב על דפי כותר נאצים של מפקדת המחנה את התרשמותו. רישומים אלו נתרמו ליד ושם בפברואר 2002 ע"י שני ילדיו וחלקם יוצג במוזיאון החדש לתולדות השואה ביד ושם שיפתח במרץ 2005.
