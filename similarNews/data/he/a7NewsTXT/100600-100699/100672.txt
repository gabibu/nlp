

העיר שדרות מציינת היום (ב') יום אבל ערוני. דגלים שחורים. בתי הספר ובתי עסק רבים מושבתים.
בכיכר העיר ינשאו תפילות המוניות. צה"ל סיים מבצע נקודתי נגד הקסאם. רקטה נורתה גם הבוקר. ימי הבלגה.

בכיכר המרכזית בעיר שדרות תתקיים היום תפילה המונית בה יתכנסו עשרות אלפי תושבי העיר ורבנים מהאזור כולו. התפילה תוקדש לרפואת פצועי הפיגועים וליעלוי נשמת נרצחי הפיגוע בקרני.

דגלים שחורים נתלו במרפסות הבתים ועל רכבי התושבים. "שתושבי המדינה יבינו ששדרות חיה בצרה שאי אפשר לסבול יותר", אומר ראש העירייה אלי מויאל.

ההשבתה בשדרות תכלול את בתי הספר ברחבי העיר ורבים מבתי העסק שבעיר. כמו כן לא תעניק העירייה שירותים אזרחיים לתושבים.

בשעת צהריים צפויה תהלוכת מחאה של אלפי תושבים משדרות לכיוון בית חנון. חלק מתושבי העיר דורשים קיומה של צעדת מחאה מקבילה לכיוון חוות השקמים, מעון ראש הממשלה שרון.

לפנות בוקר סיים צה"ל מבצע ממוקד למיגור נגע הקסאמים. בצה"ל קובעים כי במהלכו חוסלו תשעה מחבלים שהיו בדרכם לירי רקטות קסאם. עם זאת הבוקר נורתה רקטת קסאם נוספת בשטח פתוח שבפאתי שדרות. אין נפגעים באירוע זה.

יצויין כי שמה של איה אבוקסיס, שנפצעה באורח קשה מאוד מירי הקסאם במוצאי שבת, שונה בעצת רבנים לאילה חיה. אביה של אילה מבקש מהציבור בישראל להתפלל לרפואתה של 'אילה חיה בת סימה'.
(ש)
