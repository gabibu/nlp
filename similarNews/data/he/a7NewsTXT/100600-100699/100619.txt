

בשנת 2004 הוציא בית עסק בישראל על ריהוט כ-18,550 שקלים בממוצע. שני שלישים מהעסקים שרכשו רהיטים אשתקד , רכשו ריהוט שיוצר בישראל לעומת 16% בלבד שרכשו ריהוט מיובא. כך עולה מסקר של איגוד תעשיות הריהוט בהתאחדות התעשיינים, שנערך לאחרונה בקרב 250 עסקים בישראל.

מאיר בר-אל, מנהל איגוד תעשיות הריהוט בהתאחדות התעשיינים, וסמנכ"ל ההתאחדות שמסר על כך ציין, כסא ושולחן משרדי הם הרהיטים הפופולאריים ביותר במגזר העסקי בשנת 2004. 53% מבתי העסק קנו כסא בקנייה האחרונה ו-46% קנו שולחן משרדי. מוצרים בולטים נוספים הם כסאות מנהלים (25%), ארונות, (23%) ומדפים (16%) שולחנות מחשב (15%). בסה"כ קונה המגזר העסקי כ-2 פריטים שונים בממוצע. כאשר עסק גדול יותר מ-30 עובדים, קונה בממוצע 2.4 פריטים בממוצע.

בר-אל מציין, כי מהסקר עולה כי 28% מבתי העסק נוהגים לערוך את קניות הריהוט בחנויות הקטנות הפרטיות, 21% קונים אצל נגר פרטי. 23% קונים ברשתות גדולות או בירידים.

מסתמן מהסקר, כי העסקים אינם מרבים בסקרי שוק לפני קניות הריהוט ובסה"כ מחפשים ב-1.2 חנויות בממוצע. עסקים גדולים יותר נוטים להיכנס ל-1.4 חנויות בממוצע לפני הרכישה. עוד עולה מהסקר, כי 29% מבתי העסק נוהגים לחפש רהיטים באינטרנט. מהסקר עולה כי 82% מהמגזר העסקי תופס את הריהוט הישראלי כמתאים לצרכיו.

בר-אל מדגיש, כי 57% מבתי העסק קונים רהיטים בישוב בו פועל העסק, לעומת 35% שקונים מחוץ לישוב. כמחצית מבתי העסק קונים רהיטים באזורי תעשייה. עסקים גדולים יותר נוטים לקנות רהיטים בחנויות הנמצאות מחוץ ליישוב, מאשר בתוכו. בדומה למשקי הבית, גם החלטת הקנייה של העסקים מושפעת בעיקר מהמחיר   42% מושפעים מגורם זה בבואם לבחור את החנות בה יקנו.
