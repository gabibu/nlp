

במסגרת הנסיונות לטהר את שמו של האפיפיור פיוס ה-12 מאדישותו כלפי מעללי השלטון הנאצי, ולקראת הגדרתו כקדוש נוצרי, מתפרסם בוותיקן סיפור ולפיו ניסה היטלר לחטוף אותו.

אווניר, כתב העת של הכנסייה הקתולית, מפרסם לאחרונה סיפור המנסה לתאר את האפיפיור פיוס ה-12 כמי שהיווה איום ומכשול למעשיו של היטלר. על פי הדיווח הורה היטלר לקארל פרידריך אוטו וולף, גנרל בכיר בצבאו, לחטוף את פיוס כיוון שהיה משוכנע שבכוחו של האפיפיור למנוע את השתלטותו על העולם.

מוקד התנגדותו של פיוס למהלכי היטלר נבע, כך על פי ה'אווניר', משאיפתו של היטלר להפוך את הנציונאל-סוציאליזם לדת כלל עולמית ולבטל את הנצרות.

על פי האמור בעיתון הכנסייה נחשפו בעת האחרונה מסמכים המעלים כי היטלר הורה לאוטו וולף לחטוף את פיוס בטרם הנסיגה הנאצית מרומא. החטיפה לא יצאה אל הפועל בעקבות פגישה בין אוטו וולף לפיוס בה דיווח לאפיפיור על כוונת השליט הנאצי.

פרסום סיפור זה עולה יפה עם כוונה נמרצת בתקופה האחרונה, בצמרת הכנסייה הקתולית, להפוך את פיוס ה-12 לקדוש. האפיפיור הנוכחי מעוניין להגדיר את פיוס ה-12 'קדוש נוצרי', אולם על מנת לאפשר מהלך שכזה הוא ואנשיו מבקשים לטהר את שמו מכל שיוחס לפיוס. מכשול משמעותי לכוונה זו מתגלם בטענה, שהתחזקה בעשרות השנים מאז ימי השואה, ולפיה התעלם פיוס ה-12 מרצח העם שבצעו הנאצים ביהודים. הכנסייה טוענת כי לא די שלא התעלם פיוס מתחינת העם היהודי אלא אף סייע להצלת רבים. לטענתם אדישותו, אותה הפגין כלפי חוץ, נבעה מהצורך למנוע מהנאצים תואנה להתנכלות גם לאנשי הכנסייה לבד ממעשיהם כלפי היהודים.
(ש)
