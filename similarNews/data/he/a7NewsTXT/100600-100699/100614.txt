

מערכת הדמיה חדשה ודיגיטלית ישירה הוכנסה לאחרונה לשימוש במרכז שניידר לרפואת ילדים מקבוצת שירותי בריאות כללית.


מעבר לאיכויות המעולות של ההדמיה, המערכת החדשה מקטינה משמעותית את החשיפה לקרינה, המגיעה לכשליש בלבד מהקרינה במערכות הרגילות.

בילדים קטנים ובפגים זהו נתון משמעותי במיוחד, כיוון שהם רגישים פי עשרה לקרינה מאשר מבוגרים.

מבחינה טכנית, המערכת החדשה מאפשרת צילום מהיר יותר, שעובר פחות תהליכים.

גלאי דיגיטלי יוצר תמונה דיגיטלית שעוברת למסך, ומשם מודפסת על פילם. בתמונה שמתקבלת על המסך ניתן לטפל אלקטרונית, ולשפרה במקרה של חשיפה מועטה או רבה מדי. כמו כן, ניתן לבצע צילומים נוספים בקלות ובמהירות. הדבר חוסך טלטול וטרדה למטופל, שאינו נדרש לצילומים חוזרים, הכרוכים כמובן בחשיפה נוספת. אם בעבר, בטכנולוגיה הישנה, היה צורך לחזור על כ- 15% מהצילומים, הרי כיום המושג "צילומים חוזרים" לא קיים במחלקת ההדמיה בשניידר.

פרופ' גדי חורב, מנהל המחלקה, מעריך שבתוך חמש שנים המערכת הדיגיטלית תהווה ציוד סטנדרטי בכל בתי החולים. בינתיים, נכון לעכשיו, מחלקת ההדמיה של שניידר היא הראשונה בארץ בין מחלקות הילדים המצטיידת במערכת הדמיה דיגיטלית ישירה ( DDR ) .

"בשורה התחתונה, מדובר בתהליך מהיר ויעיל הרבה יותר", אומר פרופ' חורב, "שלב הלימוד הטכנולוגי של המערכת הושלם, והיא עובדת כיום באופן מלא וחלק". המחלקה עובדת עתה על טהרת התהליך הדיגיטלי, גם ב-MRI וגם ב-CT.
