

מאות מתושבי שדרות הפגינו הערב בפתח בניין העירייה במחאה על המשך ירי רקטות הקאסם והפיגועים האחרים באזור. מצבה של אלה אבוקסיס בת ה-17 שנפצעה אתמול מרקטת קאסם בשדרות מוסיף להיות אנוש.

מאות מתושבי שדרות הפגינו הערב בפתח בניין העירייה במחאה על המשך ירי רקטות הקאסם והפיגועים האחרים באזור. המפגינים מבעירים צמיגים ונושאים שלטים בהם תובעים מהממשלה לפתוח בפעילות אינטסיבית נגד המחבלים.

"אם היהודים משתגעים הערבים נבהלים" אמר אחד המפגינים "כשהממשלה רצתה היא יצאה במבצע צבאי והרגה 120 מחבלים. אם צריך להרים מסוקים לאוויר למשך 24 שעות כדי שירי הקאסם ייפסק שהממשלה תעשה זאת".

ובתוך כך, מוסיף להיות אנוש מצבה של אלה אבוקסיס בת ה-17 שנפצעה אתמול מרקטת קאסם בשדרות, אחיה תמיר, בן ה-10, נפצע בינוני עד קשה ומבית החולים נמסר כי הוא יצא מכלל סכנה.

יו"ר סיעת המפד"ל, ח"כ זבולון אורלב, החליט לקיים את ישיבת הסיעה השבועית מחר בשדרות כאות הזדהות עם התושבים.

יו"ר סיעת האיחוד הלאומי, ח"כ צבי הנדל, כי ראש הממשלה, אריאל שרון, חייב להתפטר "אני מצטרף לקריאת תושבי שדרות: ראש הממשלה חייב להתפטר. חדוות הגירוש שלו היא זו שמניעה את דלק הטרור הפצמ"רים והקאסמים", אומר הנדל. "הפלשתינים למדו משרון שרק בכוח הטרור יוכלו לגרש את היהודים מגוש קטיף ושדרות, על שרון לחזור לחוות השקמים".

הוועד הפועל של אש"ף פנה היום לארגוני הטרור הפלשתיניים בדרישה להפסיק את המתקפות נגד ישראל "יש לעצור את כל הפעולות הצבאיות, שפוגעות באינטרסים הלאומיים של הפלשתינים ונותנות לישראל תירוצים שמאפשרים לה לפגוע ביציבות של הרשות הפלשתינית", נאמר בהודעה שפירסם הוועד.
