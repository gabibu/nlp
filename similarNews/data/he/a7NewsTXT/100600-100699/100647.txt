

בביתו של הרב הראשי לשעבר, אברהם שפירא, קיבלו איחוד הרבנים למען עם ישראל וארץ ישראל שורה של החלטות "אין רשות לממשלה לערב את צה"ל במעשה שכזה, המנוגד לתפקידו ויעודו של צה"ל".

בכינוס בו השתתפו הנהלת איחוד רבני ארץ ישראל, ונציגים מרבני ארה"ב, נתקבלו ההחלטות הבאות:

א. אנו חוזרים וקובעים כי תכנית העקירה של ישובי חבל קטיף וצפון השומרון ומסירתם לנכרים, הרי היא אסורה באיסורי תורה חמורים, כפי שכבר ביארנו בהרחבה בעבר.

הדברים קשים במיוחד באשר מדובר על הגליית יהודים מביתם בא"י, בניגוד לרצונם, והריסת ישיבות, תלמודי תורה ומקומות חינוך ובתי כנסת.

אנו פונים לממשלה לחזור בה מתכניות אלו.

ב. אנו מחזקים את ידי אחינו המתיישבים ובפרט תושבי גוש קטיף ותושבי שדרות, העומדים במבחנים ונסיונות קשים מדי יום ביומו, על כולנו לבוא לעזרתם ולעמוד לימינם.

ג. אנו תובעים מהממשלה ומצה"ל ומהמשטרה, לא לחייב חיילים ושוטרים לעשות מעשים המנוגדים לאומנתם לעבור על מצוות התורה, ולתת לכל אדם מאמין הסבור שיש בזה איסור תורה, ולכל אדם הסבור שהמעשה הזה מנוגד למצפונו, לחיות על פי אמונתו.

ד. אין רשות לממשלה לערב את צה"ל במעשה שכזה, המנוגד לתפקידו ויעודו של צה"ל.

ה. אנו סבורים שמתן חופש וזכות שלא להשתתף במעשה זה, ימנע משבר עמוק בצה"ל, במשטרה ובמדינת ישראל.

ו. לפונים אלינו בשאלה, עלינו להשיב את אמת של תורה על פי הבנתנו, ולומר להם שאסור להשתתף ולסייע באיסור תורה זה, האסור כחילול שבת וכמאכלות אסורים, גם אם הדבר יביא לנקיטת אמצעים נגדם.

ז. אנו קוראים שלא לנקוט באלימות, לא אלימות פיזית ולא אלימות מילולית מכל סוג שהוא, כלפי כוחות הבטחון, וגם לא כלפי אחינו המתיישבים.

הרב שלום דב הלוי וולפא, מרבני חב"ד בישראל, ומראשי המטה העולמי להצלת העם והארץ, החל להחתים עשרות רבנים, כי דין פינוי גוש קטיף נכלל בדין של "יהרג ואל יעבור", זאת בגלל הסכנה הגדולה בפינוי גוש קטיף, שנכלל בשפיכות דמים.

כתבתנו רותי אברהם מוסרת כי לדברי הרבנים שחתמו על פסק ההלכה, "עדיף למות ביסורים קשים ולא לפנות יהודי אחד, עקב הסכנה הגדולה שהפינוי יביא לעם ישראל".

בכינוס ענק של חסידי חב"ד, הקריא הרב וולפא את פסק ההלכה.

לדבריו בימים הקרובים יתפרסם הפסק ועליו יתנוססו חתימותיהם של עשרות רבנים מכל החוגים שיקבעו שפינוי יישובים נכלל בפסק ההלכה "יהרג ואל יעבור".

הרב מנחם ברוד דובר חב"ד אומר בתגובה כי "הודעתו של הרב וולפא היא דעתו הפרטית בלבד. הגוף היחידי המוסמך לקבוע את עמדת חב"ד בעניינים אלה הוא ועד רבני חב"ד, שהרב וולפא אינו חלק ממנו. ועד רבני חב"ד לא הביע עד כה את עמדתו בשאלת הסרבנות, בשל העובדה שהרבי מליובאוויטש זצ"ל לא קרא מעולם לחיילים לסרב להשתתף בפינוי יישובים ובנסיגות, אף שזעק והתריע בכל כוחו נגד המהלכים הללו. ייתכן שהמציאות הנוכחית שונה מזו שהייתה בעבר, אבל בסוגיה זו צריך להכריע ועד רבני חב"ד".
