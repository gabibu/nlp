

מכוורת עמק חפר ייצאה 15 אלף צנצנות דבש ליפן וסינגפור. מנכ"ל המכוורת, יורם פז, מסר שהיצוא כלל שני מוצרים מרכזיים של המכוורת הזוכים לפופולריות ולביקוש רב במזרח הרחוק בזכות ערכם הבריאותי והתזונתי: דבש מועשר במזון מלכות ודבש שהופק מפרחי עץ האקליפטוס. בשנים האחרונות ייצאה מכוורת עמק חפר דבש בעיקר לקהל יהודי באירופה ובצפון אמריקה לקראת ראש השנה וחג הפסח. היצוא למזרח הרחוק הוא פריצה ראשונית לשוק חדש.

מכוורת עמק חפר היא השניה בגודלה בישראל וקולטת דבש מעשרות דבוראים באזור השרון, בכרמל ובצפון הארץ. הודות לאזורי הרעיה הנרחבים של הדבורים מציעה המכוורת מגוון של דבש בטעמים שונים.

בשנים האחרונות ביצעו מגדלי הדבורים, בסיוע של מועצת הדבש והקרן הקיימת לישראל, פרויקט רחב היקף של נטיעות אקליפטוסים על מנת ליצור מקורות צוף חדשים במקום פרדסים שנכרתו או שטחי בר שעליהם נבנו בתים או נסללו כבישים. היקף הנטיעות הגדול הגדיל את יצור דבש האקליפטוס.

לדברי פז, דבש האקליפטוס עשיר במיוחד בצוף ובמינרלים וידוע כבעל כושר ריפוי ומניעת מחלות ברפואה הטבעית במזרח הרחוק. דבש האקליפטוס מכיל בתוכו גרגרים של אבקת פרחים ופרופוליס, שמעניקים לו תכונות יחודיות ברפואה: הוא משמש כמעורר וממריץ וטוב לטיפולים אנטיספטיים. הוא מפחית רגישות, מעורר את פעילות הלב ומסייע בהתמודדות ומניעה של מחלות זיהומיות של מערכת הנשימה.

דבש עמק חפר הוא הראשון בישראל בעל תו תקן. הדבש נמצא בפיקוח של חתם סופר בני ברק.
