

ההסתדרות הורתה לעובדי הבנקים לא לקבל קהל ביום שלישי בבוקר מהשעה 08:00 עד 10:00 במחאה על האלימות של מאבטחי בנק מזרחי בירושלים כלפי חבר ועד עובדי בנק טפחות.

בהסתדרות הביעו היום תדהמה וזעם על ההתנהגות האלימה של מאבטחי בנק מזרחי נגד שאול שאולי, חבר ועד עובדי בנק טפחות ויו"ר הועד לשעבר.

שאולי הגיע ביום שישי בבוקר לסניף בנק המזרחי בירושלים וביקש מהמאבטחים להיכנס לסניף, כדי לעמוד מקרוב על התנהלותה של השביתה, בה נקטו עובדי הבנק. המאבטחים סירבו לאפשר לו להיכנס ואף דחפו אותו. שאולי מעד והובהל לסדרת בדיקות בביה"ח בירושלים. הוא שוחרר לאחר מספר שעות ומצבו טוב.

בעקבות המקרה החליטו היום בהסתדרות לנקוט בצעד המחאה. העובדים בבנקים, בבנק ישראל ובבורסה לניירות ערך לא יקבלו קהל.

ליאון מורוזובסקי, יו"ר הסתדרות המעו"ף, אמר היום כי "בריאותם ושלומם של חברי ועדי העובדים העושים מלאכתם נאמנה לטובת העובדים לא יהיו הפקר".
