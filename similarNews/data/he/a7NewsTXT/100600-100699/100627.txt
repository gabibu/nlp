

צה"ל פינה היום את המוצב בישוב יצהר הסמוך לשכם. פלוגת הצנחנים עזבה בבוקר את הישוב. בצה"ל החליטו על כך בשל העימותים הנמשכים בין התושבים לצה"ל.

ההחלטה על פינוי המוצב התקבלה לפני כמה שבועות, עוד בטרם העימותים הקשים שפרצו בשל פינוי שני קרוואנים לפני שבועיים במאחז להב"ה שביצהר.

בצה"ל אומרים כי פלוגת הצנחנים תועתק לחטיבה המרחבית שומרון וביצהר יישאר כוח מצומצם שימשיך לאבטח את הישוב.

משטרת מרחב שומרון עצרה היום תושב השומרון החשוד כי פגע ברכבו בקצין צה"ל לאחר שקרא לו לחדול מהדבקת מודעות הקוראות לסירוב פקודה על מבנים של חטיבה מרחבית שומרון.

ביצהר אמרו לכתבנו כי "בזמן האחרון מנהל מח"ט שומרון מסע של רצח אופי נגד מתיישבי גב ההר כדי להצדיק את התנהגותו האלימה...המח"ט שהפך את חיילי צה"ל לכוח שיטור כלפי יהודים בניגוד לחוק, מעליל עלילות דם על כל מי שמסרב להתייחס לחיילים כאל שוטרים. במסגרת רצח האופי, כל סיפור לא מבוסס מנופח והופך להיות אמת לאמיתה".

עוד טוענים ביצהר כי הקצין ביקש מהם להציג בפניו תעודות זהות, ולאחר שסירבו ניסה לחסום את דרכם חזרה. "הוא נחבל אולי קלות מאוד מאוד ועושים מעכבר הר, ודאי שהם לא התכוונו לפגוע בו. הקצין פעל בניגוד לחוק וראוי שצה"ל יחנך את הקצינים שהם לא שוטרים ושלא יטרידו אזרחים".
