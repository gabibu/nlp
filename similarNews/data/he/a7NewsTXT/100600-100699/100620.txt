

לראשונה מזה כארבע שנים וחצי תפעיל חברת "סאן דור", חברת בת של "אל על", טיסות שכר מיוחדות מנורווגיה ושבדיה לתל אביב. ב-26 במרץ 2005 תצא לדרכה טיסת שכר מיוחדת משטוקהולם לתל אביב ובה 200 צליינים משבדיה. באותו החודש ייצאו מאוסלו וסטבנגר שבנורבגיה - 2 טיסות שכר ובהן כ-400 נוצרים אוהדי ישראל.

חברת "סאן דור" מסרה כי תפעיל החל מה-13 בפברואר 2005 סידרה של טיסות שכר שבועיות מפאריז לאילת. הטיסות ייצאו אחת לשבוע במשך 17 שבועות רצופים. החידוש: עד כה יצאו טיסות שכר מפאריז לתל אביב על בסיס תקופתי בלבד. משרד התיירות הכריז לפני כשבועיים על הסכם שגובש בין משרדי האוצר והתיירות לסיוע ממשלתי עבור טיסות שכר לישראל, כדי לחזק את התיירות לאילת ולתל אביב ולפתוח יעדים חדשים, מהם אין טיסות סדירות או טיסות שכר.

משרד התיירות הקציב לעידוד טיסות השכר סכום של 10 מיליון שקלים. בעקבות ההסכם עם האוצר ישנה התעניינות גדולה ממפעילי טיסות שכר מרוסיה; צרפת; ברזיל; פורטוגל ועוד. שר התיירות, אברהם הירשזון, אומר כי שיטת התמיכה מעוררת הדים רבים, ממזערת את הסיכונים ומעודדת את הסיטונאים לקבל החלטות חיוביות בהפעלת טיסות שכר לישראל. לדבריו, משרד התיירות רוצה לפתוח מחדש את השווקים התיירותיים לטיסות שכר מארצות שהדירו את רגליהן מישראל בשנים האחרונות, כגון ארצות סקנדינביה, מדינות דרום אמריקה ועוד. מנכ"ל משרד התיירות, אלי כהן, מסר כי בימים הקרובים תצא משלחת משותפת למשרד התיירות ולהתאחדות מלונות אילת לפגישות עם סיטונאים וסוכנים גדולים באירופה כדי לשכנעם להגביר את טיסות השכר לישראל.

(קובי פינקלר)
