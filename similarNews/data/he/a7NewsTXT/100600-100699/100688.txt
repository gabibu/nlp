

יושב ראש הכנסת ריבלין שב ותקף את ראש הממשלה ושריו הבכירים, תוך שהוא מגדיר אותם ככאלה שגנבו את הליכוד. אנחנו נדהמים מכך שהליכוד מיישם מורשתם של מתנגדי ז'בוטינסקי זה עשרות שנים, אמר.

יושב ראש הכנסת ראובן ריבלין היה הנואם המרכזי בכנס בוגרי חירות לציון יום הולדתו התשעים של חבר הכנסת לשעבר מטעם הליכוד שמואל כץ. האירוע התקיים במרכז מורשת מנחם בגין בירושלים.

כתבנו שמעון כהן מדווח כי במהלך נאומו תהה "איך נתנו להם לגנוב לנו את המפלגה?". את דבריו אלה הפנה באופן ישיר לראש הממשלה שרון ושריו הבכירים.

"הימים ימים לא פשוטים לדרכנו, אני ועוד נאמנים לתורת החירות היהודית, עומדים בימים הללו נדהמים ונכלמים. נדהמים, כי תנועת החירות והליכוד, יציר כפיה, צועדים בגאון, ליישום מורשתם האידאולוגית, של אחרים המטיפים, זה עשרים ושלושים שנה, כנגד תנועת ז'בוטינסקי".

ריבלין שב וחזר על טענתו ההולכת ומתבהרת מדברי צמרת ממשלתו של שרון "לא מדובר רק בהתנתקות מחבל עזה ולא רק בהרס ובחורבן של גוש קטיף. רבותי, על השולחן, ובל נשלה את עצמנו, יהודה והשומרון, חבל בנימין והר חברון ומעל לכל ירושלים שלנו".

ריבלין התייחס לבחירות שהתקיימו באחרונה ברשות הפלשתינית, תוך שהוא שם דגש מיוחד לעובדת הצבעתם של ערביי ירושלים במערכת זו. "נדלה כולנו, ממעמקי הזיכרון התנועתי, את נאומו המהדהד של אחד, שר בכיר בליכוד, הזועם באותה וועידת ליכוד מפורסמת, כלפי ראש הממשלה יצחק שמיר, בפארסה שלימים נחקקה כקרב המיקרופונים, "מי נגד השתתפות ערביי מזרח ירושלים - ירים את ידו", והנה רק לפני שבוע ימים, הצביעו ערביי מזרח ירושלים, בבחירות לרשות הפלסטינאית, על פי החלטתו של אותו השר, היום כראש הממשלה".

"בעינים מושפלות, אנו מביטים בבניהם ובבנותיהם, של ראשים וטובים במחתרות ובפעילות התנועתית והללו מדברים ופועלים כאחרוני אנשי השמאל. מה היה לה לתנועה, איך איבדה דרכה, איך אפשרנו להם לגנוב את הדרך ולהפוך את כל העשייה והבניה, של הליכוד, של תנועת החירות, זה עשרות שנים, למשיסה, ללעג ולקלס?", תהה ריבלין.

"אבל, חברים", המשיך ריבלין בדברי עידוד לבאי האירוע, "כשם שמנחם בגין וזאב זבוטינסקי, לא כופפו ראשם, וכך לימדנו גם תלמידם וחברם, שמואל חתן השמחה, גם אנו לא נכרע ולא נשתחווה, ולא נירא ולא נבוש ונאבק, עד שנכבוש את ההר".

"האמת כבדה היא, על כן נושאיה מעטים", אך סוף האמת לנצח, ויש בידינו לעשות ולהצליח ואין לנו ברירה, כי אין לנו ארץ אחרת, ואין לנו תנועה אחרת. והאבות המייסדים צופים בנו מלמעלה ומצפים שננהל את מלחמתה של ארץ ישראל ואת מאבקו של העם, לחיות".

ריבלין: שרון מנהיג שמאל-מרכז

ריבלין: שרון לא נאמן לארץ ישראל

מהלכי שרון הורסים את קיר הברזל היהודי
(ש)
