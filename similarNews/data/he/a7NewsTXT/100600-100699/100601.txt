

ח"כ פרוש: הרפורמים מנסים להשתלט על כספי מגביות ע"י דרישה להפנותם ל"חינוך יהודי בתפוצות", כך טוען ח"כ פרוש. פרוש מוסיף כי "רק החינוך החרדי בארה"ב מציל את התכווצות הקהילות שם".

תנועות הרפורמים והקונסרבטיביים בארה"ב זוממים להשתלט על כספי המגביות היהודיות בארה"ב, ולהפנות את הכנסותיהן למה שהן מכנים בהיתממות "חינוך יהודי התפוצות". מדובר בסכום של כ   300 מיליון דולר לשנה, שרובו יופנה לגורמים האחראים לכך ש   47% מיהודי צפון אמריקה מקימים משפחות בנישואי תערובת, כך טוען ח"כ מאיר פרוש.

ח"כ פרוש מגיב על הצעתו הפומבית של אברהם פוקסמן, מהאישים הבולטים ביהדות ארה"ב, שקרא בהרצאה שנשא בירושלים למהלך דרסטי בגישת ישראל למגביות היהודיות. פוקסמן אמר, כי "טובתה של מדינת ישראל מחייבת אותה להשקיע בדור העתיד של יהודי התפוצות", וכוונתו להפנות מעתה את הכספים   לפחות 70% , לחינוך הילדים ובמסגרות של הרפורמים והקונסרבטיביים.

"אילו נהג מר פוקסמן ביושר אינטלקטואלי, היה עליו להסיק את המסקנות כי רק החינוך החרדי בארה"ב מציל במידה רבה את הדימום וההתכווצות של הקהילות שם" הדגיש ח"כ פרוש. "מהנתונים שהביא פוקסמן עצמו עולה, כי בשנים האחרונות חלה ירידה חדה במספר היהודים, בגלל נישואי התערובת ובגלל שמאות אלפים אינם אפילו מגדירים עצמם כיהודים מאחר שלא קבלו חינוך יהודי בילדותם".

עוד אמר, שמר פוקסמן מביא אמנם את העובדות אך אינו מסיק מהן את המסקנות הנכונות. בשנת 2000 נרשמה, לראשונה בהיסטוריה, ירידה חדה במספר היהודים. ב   1990 נמנו בארה"ב 5.5 מיליון, ואילו ב   2000 חיו רק 5.2 מיליון, חצי מיליון פחות מהצפיות.

פוקסמן עצמו קובע מפורשות, כי "גידלנו שני דורות שלא למדו יהדות מהי", אך אינו מוכן להודות כי הוכח שרק החינוך ליהדות הנאמנה להלכה ולמורשת האבות, היא הערובה האמיתית לחיזוק השורשים בקהילות שבתפוצות ולהבטחת קיום העם.

ח"כ פרוש מעלה גם מחדש את הצעתו, שבהבאת צעירים יהודים לביקורים בישראל, במסגרת פרוייקט "תגלית", ייחשפו הצעירים לעולם התורה בישראל, בעיקר בשורה של הרצאות מפי רבנים מהציבור החרדי.(ר)
