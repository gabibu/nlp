

עצומת סרבנות חדשה מונחת היום על שולחנו של הרמטכ"ל רב אלוף משה יעלון. גד אלוואי, מארגן העצומה, אומר כי אין בכוונת 14 החותמים, אנשי מילואים, לבצע את תכניתו המדינית של ראש הממשלה.

(צילום אילוסטרציה: אין קשר בין המצולמים לאמור בכתבה)

אלוואי אומר כי לפי שעה מתוך חמישים חיילי פלוגת המילואים בה הוא משרת ארבעה עשר לא יאותו ליטול חלק ביישום תכניתו המסוכנת של ראש הממשלה.

פלוגת המילואים שייכת לחיל ההנדסה. המסרבים החתומים אינם מתרגשים, כך נראה, מהמהלכים החמורים שננקטו בשבוע שעבר נגד קציני חטיבת בנימין שבקשו למנוע מתן פקודת עקירה לחיילי צה"ל. כזכור, אלוף הפיקוד החליט להדיחם משירות צבאי.

יצויין כי נועם לבנת, המארגן החתמה המונית של מסרבי התנתקות, טוען כי עד כה עלה בידו להחתים כמעט עשרת אלפים חיילים שבכוונתם לסרב לביצוע פקודות עקירה. לבנת ביקש משר הבטחון לפגוש אותו על מנת שיוכל להציג בפניו את החתימות ברגע בו ישלים איסוף עשרת אלפים חתימות.
(ש)
