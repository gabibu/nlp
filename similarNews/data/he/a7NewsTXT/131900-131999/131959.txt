

ארגון טרור סוני בעיראק הכריז על תחרות לבניית אתר אינטרנט לארגון. הפרס לזוכה: שיגור טילים אל בסיס אמריקני במדינה.

ההודעות המתפרסמות בפורומים האיסלאמיסטיים באינטרנט עוסקות בדרך כלל בפעילות השוטפת של ארגוני טרור כגון הודעות לקיחות האחריות של ארגון 'אל-קאעדה' בעיראק וקלטות של נאומי מנהיגיהם.

לצד הודעות אלה מתפרסמות לפעמים גם הודעות בעלות אופי תעמולתי שקשה להעריך את מידת זיקתם לארגוני טרור ומידת האותנטיות שלהם. דוגמא לכך היא היוזמה לשבועת האמונים לבן לאדן, ופרסומי 'חזית התקשורת האסלאמית העולמית' [GIMF] שכבר הודיעה כי היא אינה קשורה לארגון אל-קאעדה. כך מדווח המכון לחקר כלי התקשורת במזרח התיכון, ממר"י.

פרסום נוסף המשקף את מאמצי התעמולה באינטרנט הוא הודעת לשכת ההסברה של ארגון הטרור הסוני בעיראק "ג'יש אל-טאיפה אל-מנצורה" [צבא העדה המנצחת] בנוגע לפתיחת תחרות לבניית אתר לארגון. על פי ההודעה - הפרס של הזוכה בתחרות, בנוסף ל'שכר מאללה', יהיה ירי טיל באמצעות מחשב לעבר בסיס אמריקאי בעיראק.

וכך נכתב בפורומים שלהם: "אל האחים מבקשי השכר [מאללה] ואנשי הכבוד [הגולשים] בפורומים של רשת 'אל-חסבה' המבורכת וחזית התקשורת האסלאמית העולמית [GIMF]
לשכת ההסברה של 'צבא העדה המנצחת' מודיע על עריכת תחרות לעיצוב ולהקמת אתר אלקטרוני מיוחד עבור ה'צבא'. על האתר להכיל:
סיסמא של 'צבא העדה המנצחת'.
אידיאולוגיה של הצבא כפי שפורסמה ברשת 'אל-חסבה' וכן [אזכור] של החדית' של אדון הבריות [הכוונה לנביא מחמד] על 'העדה המנצחת'.[4]
גילויי הדעת של 'הצבא' שפורסמו ברשת 'אל-חסבה'.
פעולות מצולמות של 'הצבא' שפורסמו ברשת 'אל-חסבה'.

[כמו כן על האתר להכיל] כל דבר הקשור ל'צבא' ומופיע ברשת 'אל-חסבה', בעיתונים או במקומות אחרים. על האתר להיות הולם לשם הטוב של 'הצבא', של הג'יהאד, ושל לוחמי הג'יהאד ולהביס את ההסברה הצלבנית.

לשכת ההסברה של ה'צבא' תעמוד בקשר עם המנצח בתחרות לאחר שהאתר הטוב ביותר ייבחר.
התחרות תארך חודש ויהיו שני פרסים עבור העיצוב הטוב ביותר [של האתר]:
שכר מאללה על העבודה המבורכת בשירות הג'יהאד ולוחמי הג'יהאד.

המנצח בתחרות יירה שלושה טילים ארוכי טווח לעבר בסיס צבאי אמריקאי בעיראק, בלחיצת כפתור בידו המבורכת מכל מקום בו יהיה תוך שימוש בטכנולוגיה שפותחה על ידי לוחמי הג'יהאד, אם ירצה אללה. לשכת ההסברה תודיע על המנצח לאחר תיאום עם הלשכה הצבאית של 'הצבא'...

אחינו [לאמונה] באללה, צעד מבורך זה נועד לפתח את הכישורים ואת היכולות של האחים המתחרים בעיצוב אתר שהולם את שמו הטוב של ה'צבא', את פעולות הג'יהאד ואת הלחימה שלו.

הדבר החשוב ביותר הוא הבשורה הגדולה שמביאים לוחמי הג'יהאד ב'צבא העדה המנצחת' לאחים ולאומה האסלאמית בדבר פיתוח אפקטיבי ודייקני של נשק טילים. וכפי שהבטחנו לכם, [בדבר] השימוש בטכנולוגיות מחשב וירי באמצעות שלט רחוק מכל מקום בעולם, [הודות] לחסדו של אללה.

בה בעת זוהי הזדמנות עבור האחים הנמצאים מחוץ לעיראק להשתתף עם אחיהם העומדים בחזית, בארץ החזית והג'יהאד   עיראק, בהריסת מבצרי הפוליתיאיזם והכפירה.
למנצח תהיה הזכות לתעד את ניסיון [הירי] שלו לאחר שהוא יתבצע ויפורסם...
לשכת ההסברה של 'צבא העדה המנצחת'".
