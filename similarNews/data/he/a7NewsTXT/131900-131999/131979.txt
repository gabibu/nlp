

חה"כ בנימין נתניהו אומר בתגובה על ירי הקאסמים כי זו רק שאלה של זמן עד שרקטות הקאסם יגיעו לאשקלון וגם לכפר סבא, "ביטחון ישראל מחייב עצירה מוחלטת של הנסיגות החד צדדיות מאחר שהן נותנות רוח גבית לטרור".

חיל האוויר תקף לפנות בוקר פעם נוספת מבנה המשמש כמשרד לפעילות טרור בעיר עזה, בתגובה לירי רקטות הקסאם אמש לעבר ישראל. מוקדם יותר תקף צה"ל שלושה צירי גישה למרחבי שיגור בצפון הרצועה.

מצה"ל נמסר כי מטרת התקיפה בצירי הגישה היא להקשות על תנועת המחבלים למרחבים ולשבש את הניסיונות החוזרים והנשנים של ארגוני הטרור לבצע ירי לעבר שטח ישראל ולפגוע באזרחי ישראל. כך מדווח קובי פינקלר.

שר הביטחון, שאול מופז, הורה לצה"ל להגיב בחומרה לכל ירי של רקטות קסאם ופצצות מרגמה מרצועת עזה לאזור ישראל. מופז העביר מסר גם לפלסטינים, לפיו עליהם למנוע את הירי.

אדם אחד נפגע קל בשבת מפגיעת הקסאמים וטופל במקום. המטח הראשון נורה בסביבות 17:00 והשני לאחר 20:00. בתגובה ירו תותחי צה"ל פגזים לעבר שטחים בצפון רצועת עזה, שמהם נוהגים פלסטינים לשגר רקטות לעבר ישראל. פצצת מרגמה שנורתה לעבר נתיב העשרה גרמה נזק לחממות ולעמוד חשמל. תושבי נתיב ההעשרה התבקשו אמש להישאר במרחבים המוגנים בשל התרעות לירי רקטות נוספות.

ח"כ אהוד יתום (ליכוד) אומר בתגובה לירי הקסאמים לעבר ישראל, כי "ההסלמה בטרור מכיוון רצועת עזה לעבר הנגב המערבי, היא ההוכחה שבריחתנו משם לגבולות 67', על פי משנתם של שרון ופרס, מחוללת המשך טרור שירדוף אותנו ביתר עצמה בהמשך".

שר החוץ, סילבן שלום מזהיר את הרשות הפלשתינית מפני המשך ירי הקסאמים לעבר היישובים בנגב המערבי. לדבריו, הרשות הפלשתינית צריכה לקבל החלטה אסטרטגית לפירוק ארגוני הטרור, ולמנוע את השתתפות ארגון החמאס בבחירות. שר החוץ אמר את הדברים בנאום בוועידת ישראל לעסקים.

חה"כ בנימין נתניהו אומר בתגובה על ירי הקאסמים כי זו רק שאלה של זמן עד שרקטות הקאסם יגיעו לאשקלון וגם לכפר סבא, "ביטחון ישראל מחייב עצירה מוחלטת של הנסיגות החד צדדיות מאחר שהן נותנות רוח גבית לטרור".

יו"ר ועדת החוץ והבטחון, יובל שטייניץ, אומר כי "הפלסטינים מצליחים ליצור מציאות חדשה של מלחמה בעצימות נמוכה מסביב לעזה וההרתעה הישראלית הופכת לבדיחה. כפי שהזהרתי טרם ההתנתקות, הפקרת ציר פילדלפי ומעבר רפיח לידי המצרים והפלסטינים תוביל להגברת יכולות הלחימה והתגברות הטרור מהרצועה. לצערי הברירה היחידה שנותרה היא להגיב בעצמה צבאית גבוהה בהרבה מזו שראינו עד עתה ע"מ לשקם את ההרתעה הישראלית", אומר ד"ר שטייניץ.

