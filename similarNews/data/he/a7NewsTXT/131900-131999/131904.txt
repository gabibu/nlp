

יצוא סחורות ושירותים יעלה בשנת 2005 בשיעור של 7.0%, גידול המשקף עליה של 11% ביצוא שירותים וגידול של 6.0% ביצוא סחורות. כך עולה מתחזית אגף הכלכלה באיגוד לשכות המסחר .

לדברי אוריאל לין, נשיא איגוד לשכות המסחר, קובעי המדיניות במשק חייבים להבין שהמקור לצמיחה הכלכלית וליצירת מקומות תעסוקה נמצא במגזר המסחר והשירותים.

מהסקירה עולה כי יצוא השירותים עלה בעשור האחרון מ- 9.5 מיליארד דולר בשנת 1995 לכ- 15 מיליארד דולר בשנת 2004 גידול של כ- 60%. לעומת יצוא הסחורות שרשם בעשור האחרון, גידול של כ- 18% מ- 28.7 מיליארד דולר לכ- 33.8 מיליארד דולר.

"שגיאה היא להתבונן ביצוא מוצרים בלבד בכדי להעריך את התפתחות היצוא הישראלי. הערכה נכונה של היצוא הישראלי יכולה להיעשות רק אם מביאים בחשבון גם את התפתחות יצוא השירותים ההולך ותופס חלק נכבד בהתפתחות היצוא הישראלי", אמר.

עוד עולה מסקירה כי יצוא הסחורות והשירותים מהווה כ- 44% תמ"ג, המורכבים מכ- 48% יצוא תעשייתי, כ- 19% יצוא יהלומים וכ- 30% יצוא שירותים. לין מציין כי מרבית מתעשיית היהלומים הינה שירותים ומסחר ועל כן חלקו היחסי של יצוא השירותים אף גדול יותר.

רק במחצית הראשונה של 2005 עלה יצוא השירותים בשיעור של 15%, תוספת של כ- 1 מיליארד דולר, מ- 7.04 מיליארד דולר במחצית הראשונה של 2004 ל- 8.07 מיליארד דולר לעומת התקופה המקבילה אשתקד.

מאגף הכלכלה נמסר כי היצוא התעשייתי בעשרת החודשים הראשונים של השנה עלה בשיעור של כ- 8%. נתונים המשקפים עליה של 9.5% בתעשיית טכנולוגיית העילית והמעורבת (רכיבים אלקטרוניים, מוצרי תוכנה, כימיקלים, מכונות וציוד ועוד), וגידול של 7% בתעשיית הטכנולוגיה המסורתית המעורבת (מתכות, מינראליים, גומי ופלסטיקה ועוד).



