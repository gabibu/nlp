

חוקרי הטכניון הצליחו לגלות מנגנוני עמידות חדשים שאותם מפתחים תאים סרטניים ובעזרתם הם הופכים ליציבים במיוחד בפני תרופות אנטי-סרטניות שונות. כך מגלה כתב העת המדעי היוקרתי Cancer Research.

חוקרי הטכניון הצליחו לגלות מנגנוני עמידות חדשים שאותם מפתחים תאים סרטניים ובעזרתם הם הופכים ליציבים במיוחד בפני תרופות אנטי-סרטניות שונות. כך מגלה כתב העת המדעי היוקרתי Cancer Research בשני מאמרים נפרדים שפורסמו באמצע ספטמבר ובשבוע שעבר, בעקבות שני מחקרים שנערכו בפקולטה לביולוגיה בטכניון בהנחייתו של פרופסור יהודה אסרף.

במחקר הראשון גילו פרופסור אסרף ותלמיד המחקר אסף שפרן, כי במהלך הטיפול הכימותרפי, מוטציה (שינוי בחומר התורשתי) המתרחשת בחלבון 2ABCG הופכת אותו לבעל יכולת יוצאת דופן להשליך אל מחוץ לתא הממאיר מגוון רחב של תרופות אנטי-סרטניות ממשפחת האנטיפולטים. תרופות אלה משמשות בטיפול בגידולים סרטניים שונים כגון סרטן השד, המעי הגס, הדם (לאוקמיה) וכן קרום הצדר (העוטף את הריאה). כתוצאה מכך, הופכים תאים ממאירים אלה לעמידים ביותר לתרופות האנטי-סרטניות, דבר המביא להחמרה מהירה של מחלת הסרטן ולמות החולה. בהמשך המחקר הצליחו החוקרים לעכב ביעילות את הנשא המוטנטי 2ABCG ובכך הוכיחו כי ניתן לקטול ביעילות רבה את התאים הממאירים שפיתחו עמידות לתרופות. "המוטציה הינה אירוע שבו 'לבנה' (חומצה אמינית) בודדת התחלפה במבנה של החלבון 2ABCG, הפועל כמשאבה המשליכה תרופות אנטי-סרטניות שונות. מוטציה זו מקנה לנשא זה את היכולת המדהימה להפוך תאים סרטניים לעמידים פי למעלה מ-6,000, כנגד תרופות אנטי-סרטניות שונות", מסביר פרופסור אסרף. "המוטציה הופכת את החלבון 2ABCG ל'משאבת-על' היעילה במיוחד בהשלכת תרופות אנטי-סרטניות אל מחוץ לתא הממאיר", הוא מוסיף.

לגילוי זה עשויות להיות השלכות טיפוליות חשובות, שכן החוקרים שוקדים באחרונה על פיתוח תרופות יעילות במיוחד, המשביתות את פעילות השלכת התרופות האנטי-סרטניות על ידי משאבת-על זו.
במחקר השני, שפורסם ב-Cancer Research באחד בדצמבר, פרופסור אסרף והדוקטורנט אילן איפרגן גילו מנגנון עמידות חדש נוסף הקשור אף הוא בנשא 2ABCG. במחקר זה נתגלה שתאים סמוכים של סרטן השד, יוצרים ביניהם מעין שלפוחית המשמשת כ"פח אשפה מתרוקן" שלתוכו הם משליכים את התרופות האנטי-סרטניות האמורות לקטול אותם ובכך הופכים לעמידים. "הנשא 2ABCG המצוי בכמות גבוהה בקרום שלפוחית חוץ-תאית זו המצויה בין תאי סרטן סמוכים, 'מנקה' את תוכן התאים הסרטניים מתרופות אנטי-סרטניות כגון מיטוקזנטרון ומרכזן בתוך השלפוחית ההולכת וגדלה בנפחה, עד לריכוז תרופתי של פי אלף מאשר מחוץ לתא הממאיר", מבהיר פרופסור אסרף. "מדובר במנגנון עמידות חדש לחלוטין שבו נוקטים תאי סרטן השד בכדי להתגבר על הפעילות הקטלנית של תרופות אנטי-סרטניות".

כמו במחקר הקודם, הצליחו אף כאן החוקרים להראות שעיכוב המשאבה הותיר את התרופה האנטי-סרטנית בתוך התאים הממאירים, ובכך הוכיחו כי ניתן למגר ביעילות רבה את התאים הסרטניים העמידים כאשר מושבתת פעילות השאיבה של התרופה לתוך השלפוחית.
