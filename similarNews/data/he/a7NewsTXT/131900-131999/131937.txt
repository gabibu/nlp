

צה"ל מגיב במוצאי שבת בירי ארטילרי אל מרחבי שיגור בצפון רצועת עזה בתגובה לירי רקטות הקסאם. ספינת צה"ל הטביעה בשבת סירה ערבית לאחר שזו נכנסה לאזור אסור לשיט.

ירי הקסאמים מכיוון שטחי הרש"פ נמשך:שלוש רקטות קסאם שוגרו הערב לעבר יישובים בנגב המערבי. איש לא נפגע. בתגובה ירו תותחי צה"ל פגזים לעבר מרחבי השיגור בצפון רצועת עזה.
התושבים התבקשו להיכנס למרחבים מוגנים.

אתמול בצהריים נחתה רקטת קסאם נוספת בנגב המערבי. לא היו נפגעים. גם ביום חמישי שוגרה רקטת קסאם מרצועת עזה לעבר שטח ישראל והיא נחתה צפונית למעבר קרני. צה"ל ביצע ירי ארטילריה לעבר מרחבי השיגור.

שר הביטחון, שאול מופז, הורה לצה"ל להגיב בחומרה לכל ירי של רקטות קסאם ופצצות מרגמה מרצועת עזה לאזור ישראל. מופז העביר מסר גם לרש"פ, לפיו עליהם למנוע את הירי.

ספינת צה"ל הטביעה סירה ערבית
ספינת חיל הים פתחה בשבת באש לעבר סירה ערבית לאחר שזו נכנסה מכיוון מצרים לאזור האסור לשיט ולא שעתה לקריאות של החיילים לעצור. הערבים טענו כי מדובר בסירת דיג וכי בחור נהרג כתוצאה מהירי.

בצה"ל מסרו כי החיילים ירו באוויר לאות אזהרה, אולם בתגובה, נורתה אל ספינת צה"ל אש מהסירה הפלשתינית וכן מהחוף. הספינה השיבה אש, והטביעה את הסירה הערבית.
