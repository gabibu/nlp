

נתניהו ואנשיו פועלים בימים אלה לגבש 61 חברי כנסת, שיתמכו בהקמת ממשלה חלופית, עוד בשבוע הקרוב, ובראשה ח"כ נתניהו. כך מדווח ב-NFC. אין כל ודאות שהתוכנית אכן תצא אל הפועל.

תוכנית גדולה מתגבשת בימים אלה, בסודיות רבה, בקרב בכירי הליכוד וכמה מסיעות הכנסת. כך נודע ל- Nfc. על-פי התוכנית, הממשלה החלופית, בראשותו של ח"כ בנימין נתניהו, תכהן עד נובמבר 06', המועד המקורי הקבוע לבחירות. העיתונאי יואב יצחק מדווח כי לאנשי נתניהו יש תמיכה רחבה ליישום תוכניתם.

לפי הדיווח, לתוכנית המתגבשת שותפות הסיעות: הליכוד, ש"ס, המפד"ל, אגודת ישראל והאיחוד הלאומי. העבודה, בראשות עמיר פרץ, אינה באה בחשבון להקמת קואליציה זו. על-פי החוק, צו הנשיא משה קצב אמור להיכנס לתוקף ביום 8 בדצמבר (יום ה' הקרוב), ורק אז תחל תקופת הבחירות לכנסת וממשלתו של שרון תהא 'ממשלת מעבר'. עד אז, ניתן להקים ממשלה חלופית בראשות נתניהו או חבר כנסת אחר.

עוד מדווח כי בידי נתניהו הסכמה מצד סיעות המהוות יחד 55 חברי כנסת. עתה נערך מירוץ, נגד הזמן, כדי להשיג תמיכה מצד שישה חברי כנסת נוספים, במיוחד מקרב אנשי סיעת שינוי.
גורם בכיר המקורב לנתניהו אישר פרטים אלה, ואמר כי הדבר נעשה כדי להציל את הליכוד מתבוסה קשה, ואת המדינה מידי אריאל שרון - "שהפך עורו וממקם עתה, את קדימה, שמאלה מהעבודה".

המטרה המרכזית, במהלך זה, הגורמת לחבירת סיעות נוספות: לבצע את הבחירות לכנסת רק בנומבר 2006 - במועד המקורי הקבוע בחוק, עד אז להשאיר את סיעת 'קדימה', באופוזיציה, וכך לגרום לה לאבד מכוחה.

אנשי הליכוד: להקדים את הפריימריס
מאת: יוסף עברון

במפגש חירום של חברי פורום הרצליה בתל אביב ביום שישי האחרון, בהשתתפות ראשי רשויות, ראשי סניפים, נציגי הדור הצעיר ופעילים מרכזיים בתנועת הליכוד - נמתחה ביקורת קשה על דרך התנהלותן של הבחירות הפנימיות בליכוד ועל העדר מסע הסברה ציבורי נאות לקראת הבחירות הכלליות לכנסת ה-17 .

חבר הכנסת לשעבר, עו"ד דוד מנע, יצא בקריאה לשר הנגבי, כיו"ר זמני של התנועה ושל המרכז, להקדים את מועד הפריימריס ל-11 בדצמבר, כדי לשים קץ לחרקירי שהתנועה מבצעת בעצמה במסע הבחירות הפנימי, גדוש ההשמצות ההדדיות, ולמנוע "הרס והשמדה עצמית".

במקום לרכז את כל המאמצים והמשאבים של התנועה נגד יריבינו החדשים - ישנים מהשמאל, מפלגת העבודה במהדורתה הישנה, בראשותו של עמיר פרץ, או במהדורתה החדשה, בראשותו של אריאל שרון, אומר דוד מנע, "אנו עדים מדי בוקר להתקפות חסרות רסן של המתמודדים לראשות התנועה, איש נגד רעהו. והציבור עומד משתומם לנוכח המחזה חסר התקדים של מפלגה המבצעת חרקירי בעצמה, והדבר נותן את ביטויו המידי בסקרים שיריבינו מהשמאל ומ"קדימה" מפרסמים חדשות לבקרים".

אני פונה לשר הנגבי בדקה ה- 90 להפעיל את סמכותו כיו"ר זמני של הליכוד, כדי להקדים את הפריימריס בליכוד ליום ראשון, 11 בדצמבר, ולשים קץ למצב המביש, שבו תנועה שלמה משותקת וממתינה באפס מעשה עוד כשלושה שבועות, לצהלת לבם של יריביה במפלגות השמאל - אמר עו"ד מנע.

בקריאה דומה יצאו גם ראש מועצת אלפי מנשה וסגן יו"ר מועצת יש"ע, אליעזר חיסדאי ועשרות ראשי סניפים וחברי מרכז מבאי הכנס של פורום הרצליה.
