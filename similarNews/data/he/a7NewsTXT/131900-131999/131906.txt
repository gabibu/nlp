

תאגיד משתלות חישתיל, יצרן ויצואן השתילים הגדול בישראל, השלים עסקת מכירה של מיליון שתילי אבטיחים מורכבים לחקלאים תורכים באזור אדנה בדרום תורכיה.

השתילים המורכבים הם שתילים שהורכבו על שורשים של דלעת, המצטיינים בחוזקם, בעמידותם למחלות ובכושר הצימוח שלהם. לכן בגידול השתילים המורכבים ניתן להשתמש בכמויות מופחתות של חומרי הדברה.

מני שדמי, מנהל השיווק של תאגיד חישתיל, מסר שמתחילת 2005 גדל הביקוש בעולם לשתילים מורכבים וזאת בעקבות האיסור על שימוש במתיל ברומיד בחקלאות בשל פגיעתו בשכבת האוזון.

גידול האבטיחים הינו רגיש לוירוסים ולפטריות. המתיל ברומיד אפשר לחקלאים לחטא בהצלחה את הקרקע ולהתמודד עם המחלות. כתוצאה מהפסקת השימוש במתיל ברומיד, חקלאים מחפשים פתרונות שיאפשרו להם להמשיך בייצור החקלאי בלי שימוש בחומר ההדברה החזק.

שתילי האבטיחים המורכבים גודלו עבור החקלאים התורכים במשתלת חישתיל טורוס באנטליה, הנמצאת בבעלות של חישתיל עם שותף מקומי.

שתילי האבטיחים המורכבים נכנסו בשנים האחרונות לשימוש נרחב בארץ וכיום למעלה מ-99% משטחי הגידול בערבה ובאזור ים המלח, מרכזי הגידול הגדולים של האבטיחים, הם של אבטיחים מורכבים.



