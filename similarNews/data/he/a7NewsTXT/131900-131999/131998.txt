

במסיבת עיתונאים הבוקר הודיע עמיר פרץ, יו"ר מפלגת העבודה על פרישתו מתפקיד יו"ר ההסתדרות."אסיים את תפקידי לאחר שאשלים את המשימה המרכזית העומדת בפניי, סיום הכנת תקציב ההסתדרות לשנת 2006", אמר פרץ.

המועמד הצפוי להחלפת עמיר פרץ כיו"ר ההסתדרות הוא עופר עיני. ונראה כי ההחלפה תושלם עד ה-2 בינואר.

עופר עיני משמש היום בתפקיד יו"ר האגף לאיגוד מקצועי בהסתדרות והוא נבחר על דעת כל ראשי הסיעות. פרץ ציין בדבריו כי המינוי של עיני מחייב אישור במוסדות ההסתדרות והוסיף כי ב-20 לדצמבר יציג פרץ את מועמדותו של עיני בפני מוסדות ההסתדרות.

ההודעה על פרישתו של עמיר פרץ מראשות הההסתדרות הגיעה בעקבות בחירתו לראשות מפלגת העבודה ומועמדה לראשות הממשלה.

פרץ סירב לענות לשאלות עיתונאים על המתחים במפלגת העבודה, בטענה כי אינו רוצה לעשות שימוש במתקני ההסתדרות לצורך מסע הבחירות שלו. ואמר כי "בניגוד לראש הממשלה, שנוהג להשתמש במשרדי הממשלה כחלק מקמפיין הבחירות שלו, אני לא מתכוון להשתמש בהסתדרות למטרות פוליטיות".
