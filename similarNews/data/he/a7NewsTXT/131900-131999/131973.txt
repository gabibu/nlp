

בשבת האחרונה, פרשת תולדות, חגגו חניכי תנועת בני עקיבא את שבת הארגון. במוצאי השבת ציינו במאות סניפי התנועה ברחבי הארץ את סיומו של חודש הארגון במפקד אש ובהענקת שם חדש- השם "נצח", לשכבת הגיל הבוגרת.

השם "נצח" מסמל את קיומה של רוח גוש קטיף לנצח, בארץ הנצח על ידי עם הנצח. נושא החודש הוא "ממשיכים בעז ובאמונה" והוא עסק בהמשכיות של רוח גוש קטיף. התכנים שבהם עסקו השבטים השונים היו אמונה, תורת ישראל, עם ישראל, עבודת האדמה, תפילה, רוח וארץ ישראל. תכנים אלו מסמלים יותר מכל את אנשי גוש קטיף שמהות חייהם מורכבת מיישוב הארץ ועבודת אדמת הארץ לפי ערכי תורת ישראל ותוך תרומה לעם ישראל. כך נמסר ממחלקת ההסברה של בני עקיבא.

חניכי התנועה למדו על התכנים מתוך פעולות ושיחות שהועברו להם בסניפים, ובשבת הארגון הציגו השבטים השונים תערוכות והצגות המתבססות על התכנים של חודש הארגון.

הם ציינו כי עשרות אלפי חניכי תנועת בני עקיבא פועלים ללא הפסקה לתרום לעם ישראל ולארץ ישראל ומעשירים את עולמם בערכי התורה העם והארץ. לדבריהם, גם בזמנים קשים אלו, תנועת בני עקיבא מנחילה בדיבור ובמעשה את המסר של אחדות אהבה וחסד לחניכיה ופעיליה.





בע"ה, חודש ארגון תשס"ו בני עקיבא   שליחות לחיים

דבר הנהלה ארצית לשבת ארגון התשס"ו

בשנה זו אנו מציינים 77 שנים ליסודה של תנועת בני עקיבא בישראל.
עז שנים של חינוך דור נאמן ומסור לעם, לתורה ולארץ.
בחודש הארגון, שבשיאו שבת הארגון, מציינים אנו את פתיחתה של שנת פעילות מרוכזת ומבורכת בתנועה, במחוזות ובסניפים.
למעלה מ- 350 סניפים ובהם, ברוך ה', רבבות חניכים פעלו במרץ, בהתלהבות ובשמחה בנושא: "ממשיכים ביחד בעז ובאמונה קדימה "
ממשיכים את הרוח החלוצית של אנשי צפון השומרון וגוש קטיף, אשר בנו קהילות ברוח תורה ועבודה מתוך אהבת ישראל, הפרחת השממה בעמל רב ומסירות נפש.
אנו מחזקים ידיהם מול הקשיים בהם הם מצויים ובבניית הקהילות מחדש. בשנת העז אנו זוכרים ומזכירים את אחינו השבויים והנעדרים שכולנו מחכים ומצפים מהרה לשובם ארצה.
נמשיך בע"ה בעז ובאמונה את רוח יחיאל אליאש, הרב משה צבי נריה זכרם לברכה וחבורת מייסדי התנועה, אשר חלמו להגדיל תורה ולהגשימה בכל תחומי החיים.

אנו קוראים לחברי התנועה, ולעם ישראל להמשיך יחד בעז ובאמונה קדימה.
בעזרת ה' :
נמשיך בעז ובאמונה לבנות חברה, הפועלת במוסר וצדק על פי מורשת ישראל וחזון הנביאים לקדש חיינו בתורה ולטהרם בעבודה.
נמשיך בעז ובאמונה לדבר ולהתחבר, להגביר אהבת ישראל והעמקת השלום והקשר בינינו חובשי כיפות ואלה שאינם, ימין ושמאל, עולים ותיקים עם צברים, כלל העדות   יחד שבטי ישראל.
נמשיך בעז ובאמונה לבנות חיים קהילתיים בערים, ביישובים, בכל מקום ואתר. חיים בריאים וטובים משופעים באהבת חסד, בעשיית משפט ובהצנע לכת עם אלוקינו.

פעילות חודש הארגון היא מקפצה לעשייה חינוכית פורייה לכל השנה.
ברכת ה' לכל העוסקים במלאכת הקודש, להנהגה, לרכזות ורכזי הסניפים, לבוגרים לחברי חבריא ב' וצוותי ההדרכה, לחברי חבריא א', להורים למוסדות הלימוד ולכל הקהילה כולה.

במפקד חגיגי זה מתחדשים ועולים שבטי התנועה:
לחברי שבט הכנה   "זרעים" ברכה חמה ומיוחדת בהצטרפותכם
לתנועת בני עקיבא בישראל מעתה יקרא שמכם "נבטים".
ברוכים הבאים בשם ה' והוא יצליח דרככם.
חברי שבט "נבטים" ל "ניצנים" יעלו.
חברי שבט "ניצנים" ל "מעלות" תעלו.
ו"המעלות" ל "מעפילים" יעפילו.
חברי שבט "יובל" המשיכו לפעול בסניף בשמחה, לצעוד ולהצעיד קדימה.



ואתם שבט "מעפילים"   "הרא"ה" יקרא לכם כשמו של מרן הרב אברהם יצחק הכהן קוק זכר צדיק וקדוש לברכה, גדול בתורה וענק רוח, מורה דרכה של הציונות הדתית אוהב גדול לעם, לתורה ולארץ.
ואתם שבט הרא"ה   "נצח" יקרא לכם.
אנו עם הנצח, שלא מפחד מדרך ארוכה. נעפיל בדרך העולה לציון,
בדרך העולה לירושלים עיר הנצח - ובירת ישראל.
"וגם נצח ישראל לא ישקר ולא ינחם..." (שמואל א' ט"ו, כ"ט).

מתוך תפילה לחי   עולמים , שלו הנוי והנצח, אנו קוראים לחברי שבט "נצח" היקרים והאהובים להמשיך ולהגביר חיל, להעמיק את הקשר והאהבה בתוך עם הנצח ולהעמיק את זיקתנו היהודית הלאומית והציונית של תורת הנצח, בארץ הנצח ולראות מהרה במלכות ה' בעולם. כתפילתנו מידי שבת :
"תתגדל ותתקדש בתוך ירושלים עירך לדור ודור ולנצח נצחים "

חברי שבט "נצח" הנכם מצטרפים היום לחברי חבריא ב' ביחד עם שבטי "אחיה" , "לביא" ו"אלעד".
קבלו עליכם מנהיגות, אחראיות ושליחות לחיים להיות עסוקים בתורה ובעבודה. לעשות הישר והטוב בעיני ה'.

המשיכו והעצימו פעילותכם למען אחינו בית ישראל ביחד עם רבבות בוגרי התנועה הפועלים והמקדשים שם שמים בכל תחומי החיים במדינת ישראל.
נקדש חיינו בתורה ונטהרם בעבודה ונזכה כולנו לברכת משה רבינו
"ויהי בישורון מלך בהתאסף ראשי עם
יחד שבטי ישראל "
"יחד שבטי י-ה"
יחד שבטי בני עקיבא לדורותיהם
באהבה ובאחוה
בברכת חברים לתורה ועבודה

איתן מור   יוסף
מזכ"ל
בשם חברי המליאה וההנהלה הארצית
תנועת בני עקיבא בישראל



