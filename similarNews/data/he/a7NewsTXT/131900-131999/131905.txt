

בתשעת החודשים הראשונים של השנה - גדל יצוא המזון ב-18.4% דולרית בהשוואה לתקופה המקבילה אשתקד והסתכם ב-497 מליוני דולרים. כך מסר רוני קוברובסקי, יו"ר איגוד תעשיות המזון בהתאחדות התעשיינים, ונשיא החברה המרכזית לייצור משקאות קלים (קוקה-קולה).

קוברובסקי הוסיף, כי הסיבות העיקריות לגידול ביצוא הינן עלייה בביקושים למוצרי מזון ייחודיים בשוקי חו"ל ופעולות ממוקדות להגברת יצוא הענף.

מניתוח הנתונים מתברר, כי בתוך כך - בתשעת החודשים הראשונים של השנה גדל יצוא מוצרי חלב וגלידה ב- 130% בהשוואה לתקופה המקבילה אשתקד והסתכם ב- 18.6 מיליוני דולרים. יצוא תעשיית השוקולד גדלה ב- 36% והסתכמה ב- 7.5 מיליוני דולרים, יצוא מוצרי המאפה גדל בחודשים ינואר-ספטמבר 2005 ב-30% בהשוואה לתקופה המקבילה אשתקד והסתכם ב- 40.4 מיליוני דולרים - עיקר הגידול נרשם בביסקוויטים, וופלים ומוצרי קונדיטוריה וכן במצות.

יו"ר איגוד המזון בהתאחדות התעשיינים מסר עוד, כי יצוא הבשר והעופות גדל ב-9.3% לעומת 9 החודשים הראשונים אשתקד והסתכם ב- 40.1 מיליוני דולרים, יצוא היין והמשקאות החריפים האחרים גדל ב- 7.6% והסתכם ב- 9.9 מיליוני דולרים.

קוברובסקי הוסיף, כי ניתוח נתוני יצוא המזון על-פי יעדים גיאוגרפיים מלמד, כי יצוא תכשירי המזון, משקאות וטבק לאיחוד האירופי גדל ב-16.6% בתשעת החודשים הראשונים של השנה והוא הסתכם ב-229.6 מיליוני דולרים.

מבין מדינות האיחוד האירופי, עיקר הגידול ביצוא המזון הופנה לבלגיה - גידול של 49% שהסתכם ב- 22.7 מיליוני דולרים; יצוא המזון להולנד גדל ב-49.6% לעומת ינואר-ספטמבר אשתקד והוא הסתכם ב- 40.1 מיליון דולר, יצוא המזון לצרפת גדל ב-23.3% והסתכם ב-36 מליוני דולרים, יצוא המזון לארה"ב גדל בתשעת החודשים הראשונים של השנה ב- 30.4% בהשוואה לתקופה המקבילה אשתקד והסתכם ב-59.2 מיליוני דולרים, יצוא המזון לטורקיה גדל ב-70% לעומת התקופה המקבילה אשתקד והסתכם ב- 1.7 מיליוני דולרים, יצוא המזון לירדן ירד ב- 7.7% והסתכם ב- 2.4 מיליוני דולרים.

בהתייחסו ליבוא, ציין קוברובסקי, כי יבוא המזון, משקאות וטבק גדל בתשעת החודשים הראשונים של השנה ב- 9.1% דולרית והסתכם ב-837 מיליוני דולרים.

יבוא המזון מהאיחוד האירופי גדל ב- 34.6% והסתכם ב- 508.7 מיליוני דולרים; יבוא המזון מארה"ב ירד ב- 40% בהשוואה לתשעת החודשים הראשונים אשתקד והסתכם ב- 125.6 מיליוני דולרים, יבוא המזון מטורקיה גדל ב- 21.9% והסתכם ב- 21.7 מיליוני דולרים, יבוא המזון מירדן גדל בתשעת החודשים הראשונים של השנה ב- 42.8% והסתכם ב-1 מיליוני דולרים.


