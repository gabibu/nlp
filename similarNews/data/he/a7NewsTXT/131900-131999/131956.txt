

גל החום השרבי השורר בימים האחרונים בישראל מעורר דאגה בקרב מגדלי הפירות באזור השפלה וההר.

הבשלת פירות נשירים כאפרסקים, תפוחים, דובדבנים ואגסים מותנית בקור, וזה בושש להגיע. המגדלים חוששים כי השרב שקיצו אינו נראה לפי שעה, יסכן את יבול פירות הקיץ. אחד מהמגדלים המתפרנס ממטעי שסק במושבה מיגדל, גדי הורוביץ, אומר לכתב ערוץ 7, כי הוא מודאג מהעדרו של הקור בעונה זו וכי עדיין לא ניתן להעריך את הנזק.

בימים האחרונים נאלצו המגדלים גם להשקות את המטעים, וזאת למרות שאת מכסות המים המוקצות להם על ידי משרד החקלאות, הם כילו כבר לפני כחודש.

קשיים דומים חווים מגדלי ההדרים שיבוליהם מיועדים בעיקר לייצוא, ונדרשים לעמוד בסטנדרטים גבוהים. כדי למנוע פגיעת חום באיכות הפרי, נאלצו המגדלים לבצע השקייה לא מתוכננת. פרי נוסף העלול להפגע הוא האפרסמון שעונת הקטיף שלו בעיצומה, ומגדליו חוששים כי גל החום יזיק לפירות שעוד לא נקטפו.

נזק שונה מגל החום צפוי למגדלי עגבניות החממה. אם פירות נזקקים לקור לשם הבשלתם, העגבניות לעומתם מזדרזות להבשיל בשל החום, וכך הוביל השרב להבשלה מוקדמת מהמתוכנן של העגבניות. כתוצאה מכך ירדו מחירי העגבניות עד ל 3 ש"ח לק"ג.

לצערם של המגדלים גם תחזית מזג האויר אינה מקור לאופטימיות, שכן לפי שעה אין סימנים לגשם קרוב.
