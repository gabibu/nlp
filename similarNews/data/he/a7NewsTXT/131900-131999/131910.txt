

בבית המשפט לתביעות קטנות בקריות, דחתה השופט ערן נווה תביעה לפיצוי על עגמת נפש, כתוצאה משלט בעברית לא להוציא אוכל מחדר האוכל.

התובעת, תושבת הקריות יצאה דרך חברת 'אופיר טורס' לטיול בספרד בין היתר בעיר קוסטה ברבה. כאשר הגיעו למלון בעיר מצאו, כי בכניסה לחדר האוכל היה שלט גדול שנאמר בו כך: "אורחים יקרים! אין להוציא מחדר האוכל מזון או שתיה בשום פנים ואופן !!! אורח שיוציא מזון או שתיה יחוייב חשבונו במחיר ארוחה מלא !!! בואו לא נבייש את שמנו!! בברכת שהות נעימה הנהלת המלון".

בישיבת ביהמ"ש השבוע, הוברר, כי שלט שכזה היה בכל השפות ואולם רק השלט בעברית היה חריג בגודלו. התובעת העריכה כי מן הסתם השלט נכתב ע"י נציג 'אופיר טורס', וזו פנתה אליו בטענה שהדבר פוגע בה ואולם נציג החברה הסביר לה, כי מדובר במדיניות המלון.

מסיבה זו דרשה המטיילת פיצוי על מלוא החופשה אליה יצאה בסך של 7,200  (עלות הטיול).


השופט ערן נווה דחה את התביעה, ואמר כי "דרישה לפיצוי כספי בסדר גודל של 7,200  בגין עגמת נפש לה טוענת התובעת אשר מטבע הדברים ועפ"י עדותה נסעה ובילתה הינה דרישה בלתי סבירה לחלוטין ומשוללת כל יסוד.

מדובר במדיניות של המלון, מדיניות שהנתבעת היתה מחוייבת בביצוע ע"י המלון, מדובר בכיתובים שהיו בשפות רבות, עם זאת הכיתוב בעברית היה באותיות גדולות יותר. ניתן היה לגלות רגישות גדולה יותר באופן שהשלט יוקטן למימדים פרופורציונליים יותר אבל אין בכך מה גם שזו מדיניות המלון כדי לחייב את הנתבעת בבחינת אחריות משפטית".

לדברי השופט, "העובדה שהיה בשלט האמור כדי לפגוע באורחי המלון הישראלים, צריך שתלקח בחשבון ע"י הנתבעת שעה שהיא שולחת תיירים ישראליים למלון זה ואולם אין פגיעה זו חסרת פרופורציה ומחייבת אחריות מצידה של הנתבעת שממילא לא אחראית למדיניות המונהגת במלון עצמו".

השופט פטר את התובעת מהוצאות המשפט, ושני הצדדים אף לא טרחו להגיע ולשמוע את פסק הדין.




