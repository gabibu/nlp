

המועצה השמרנית באיראן אישרה חוק המונע מפקחים בינלאומיים לבדוק את מתקני הגרעין שלה. כך דיווחה אמש תחנת הרדיו הממלכתית של המדינה.


החוק, שאושר על ידי המועצה השמרנית של המדינה ועל ידי הנשיא, מחמוד אחמדינג'אד, נועד למנוע מפקחי האו"ם לבדוק את מתקני הגרעין שלה אם מועצת הביטחון תחליט להטיל על איראן סנקציות בעקבות פרויקט הגרעין שלה. מועצת הביטחון של האו"ם דורשת לאפשר בקרה על פעילותה הגרעינית של איראן.

דרשן תפילת יום הששי בטהרן, איתואללה ג'אנתי, שיבח את החלטת מועצת השורא האסלמית לחייב את הממשלה בהפסקת כל הצעדים שננקטו מרצון אם התיק של אירן יועבר למועצת הביטחון של האו"ם. הוא אמר כי משמועתה של ההחלטה הזו היא שאם המערב יפר את סעיפי האמנה לאי הפצת נשק גרעיני ואת ההתחייבויותיו הקודמות - גם אירן מצדה תפסיק את צעדיה שננקטו מרצון. כך מדווחת אתר של איראן בעברית "קול דוד". הוא הוסיף כי "השתלטות תרבות ההתגייסות האסלמית הובילה לרכישת הטכנולוגיה הגרעינית שהיא היום מקור לגאוה של הממשל ושל העם באירן האסלמית".

בשבוע שעבר אמר ראש הממשלה, אריאל שרון, כי "ישראל והעולם לא יכולים לקבל מצב שבו איראן תחזיק בנשק גרעיני". לדבריו, "ישראל אינה חסרת אונים, אך איננה צריכה להיות חוד החנית של המאבק הזה. הסכנה שקיימת אינה רק של ישראל, אלא היא גם סכנה לכל ארצות המזרח התיכון ולמדינות רבות בעולם".
