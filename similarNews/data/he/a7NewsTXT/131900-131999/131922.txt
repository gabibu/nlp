

ממשלת קניה אסרה בתחילת השבוע על התכנסויות של האופוזיציה ודחתה קריאות לקיום בחירות חדשות.

משקיפים מערביים טוענים כי הצעדים הנוכחיים נועדו להחליש את האופוזיציה במדינה אחרי כשלונה המביך של הממשלה במשאל עם על החוקה החדשה.

סגן נשיא קניה, מודי אוורי, הודיע כי כל הפגנת תמיכה ציבורית בהקדמת הבחירות תיתפש כ"איום על הביטחון הלאומי", והזהיר את אזרחי קניה שלא להשתתף בהפגנות מסוג זה. לדבריו, דחיית החוקה במשאל העם בשבוע שעבר אינה סיבה ראויה להקדים את הבחירות.

הנשיא, מואי קיבאקי, פיטר את כל ממשלתו לאחר הכשלון במשאל העם, והשעה את פתיחת מושב הפרלמנט החדש, שאמור היה להתקיים השבוע. עם זאת, הוא סירב לפזר את הפרלמנט ולהכריז על הקדמת הבחירות, כפי שקראו לו לעשות אלפי מפגינים בניירובי בשבוע שעבר.


