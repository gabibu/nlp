

מערכת הביטחון ערכה הבוקר ניסוי במרכז הארץ במערכת טיל החץ, שעבר בהצלחה. כתבנו קובי פינקלר מוסר שבמהלך הניסוי יירט החץ טיל שדימה טיל אוייב המשוגר לעבר ישראל. מדובר באחד הניסויים המורכבים ביותר

מערכת הביטחון ערכה הבוקר ניסוי במערכת החץ. הניסוי, שנערך במרכז הארץ, עבר בהצלחה.
כתבנו קובי פינקלר מוסר שבמהלך הניסוי יירט החץ טיל שדימה טיל אוייב המשוגר לעבר ישראל. מדובר באחד הניסויים המורכבים ביותר שביצעה המערכת עד כה.

כתבנו מציין שבשיגור האחרון לפני כעשרה חודשים נתגלו מספר תקלות אשר שופרו בתקופה האחרונה ונוסו כאמור בהצלחה הבוקר.

הניסוי נערך בשעה 10:28 הבוקר, ונועד לבחון כיצד מתמודדת המערכת עם אחד מתרחישי הקיצון המורכבים ביותר. בניסוי עמד ה"חץ" מול טיל אויב בו שולבו אלמנטים של טווח גובה משמעותי ויכולת תמרון טובה.

הניסוי אמנם תוכנן זמן רב מראש ואינו קשור להתפתחויות האחרונות באיראן, אבל במערכת הביטחון מודים שמדינת ישראל אינה יכולה לקפוא על שמריה וחייבת כל העת להמשיך לשכלל ולפתח את הפרוייקט. "אנו נמצאים בתהליך מתמיד של פיתוח המערכת על פי התפתחות האיומים באזורנו", אמר גורם ביטחוני בכיר, "יש לנו את האיום האיראני, אך גם את האיום הסורי, יש להם כמות משמעותית של טילי "סקאד" מדגם D המשופר וזה מחייב אותנו להמשיך כל העת ולשפר את המערכת לקראת העתיד".

הניסוי שנערך היום הוא במסגרת "בלוק" מספר 3, שאמור להמסר לידי צה"ל ככל הנראה כבר ברבעון הראשון של שנת 2006. ה"בלוק" הוא למעשה המוח של המערכת, כל בלוק חדש "חכם" יותר מקודמו זאת בעקבות עידכוני תוכנה שנעשים בו.

כתבנו קובי פינקלר מוסיף שבמערכת הביטחון מרוצים מאוד מהתקדמות הפרוייקט בו הושקעו עד כה 2.4 מליארד דולר.

מנכ"ל משרד הביטחון, יעקב תורן, הביע את שביעות רצונו מהניסוי המוצלח. תורן אמר כי "מערכת הביטחון, משרד הביטחון, התעשיות הביטחוניות וצה"ל הוכיחו פעם נוספת את תרומתן הטכנולוגית לביטחון הלאומי של ישראל".

גורמי ביטחון משבחים את המנוע מתוצרת התעשיה הצבאית, שהאיץ את טיל החץ שלדבריהם "פעל בהצלחה ובאמינות מרשימה". "את המנוע פתחו שורה של מדענים ישראלים מובחרים", אומרים אותם גורמים.

