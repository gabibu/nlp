

בימים האחרונים יוצא לאור ספר חדש 'תפילת נשים- פסיפס נשי של תפילות וסיפורים' בעריכת דר' עליזה לביא בהוצאת 'ידיעות האחרונות'. זהו ספר ראשון מסוגו המכנס תפילות מתקופות שונות, שנכתבו על יד נשים ובעבורן.

כל אחת מן התפילות מאפשרת פניה אישית ומרגשת של אישה לבוראה ברגעי מפתח בחייה: תפילה למציאת בן זוג, תפילות לכלה ביום חתונתה, תחינות לפוריות, לתקופת ההריון והלידה וגם תפילות לנשים בשעת משבר: רפואת ילד חולה, תפילה לעגונה וגם תפילה מיוחדת על בנות ישראל שנרצחו בידי בן זוגן.

התפילות מקוטלגות לנושאים כמו: גן נעול- רגעים בחיי אשה, עקרות ופוריות, תפילות אם, תפילות נשים למצוות מן התורה, חגים ומועדים, תפילות נשים לשעת משבר ותפילות נשים לשלום ולגאולה.

זוהי הפעם הראשונה בה נאספו תפילות עבור נשים ותפילות שנכתבו על ידיהן, חלקן מתקופות אשר עד כה היה נהוג לחשוב כי נשים לא כתבו בהן.

דר' עליזה לביא מצאה תפילות נשכחות תוך נבירה בכתבי יד נדירים, באוספים פרטיים ותוך כדי מפגשים פרטיים. התפילות מוגשות בספר הזה לנשים באשר הן: דתיות וחילוניות, ממזרח או ממערב, נערות ובוגרו.

דר' לביא היא מרצה לתקשורת במחלקה למדעי המדינה באוניברסיטת בר אילן. היא אשת טלוויזיה - עורכת ומנחה תוכניות העוסקות בתרבות יהודית ופעילה חברית.
