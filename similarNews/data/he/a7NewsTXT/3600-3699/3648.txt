

כ- 3000 מעולי אתיופיה הפגינו אתמול מול משרד ראש הממשלה בירושלים במחאה על כך שהממשלה אינה פועלת, לטענתם, להעלאת כ- 25 אלף יהודי אתיופיה, הגוועים בימים אלה ברעב. שעות ארוכות עמדו המפגינים בחום הכבד ששרר בחוץ, והמתינו לנציגים שיבואו ושישמעו את דרישותיהם.

חמישה חברי כנסת הגיעו, וביניהם האחים דוד ומקסים לוי, מודי זנדברג, זבולון אורלב ומוטי משעני. אברהם נגוסה, מנכ"ל עמותת "מכנף דרום לציון", עמותה הפועלת "להעלאת 25 אלף יהודי אתיופיה שנשארו מאחור", כלשונם של המפגינים, אמר כי חברי העמותה דורשים להעלות בהקדם האפשרי את יהודי אתיופיה, להפנות תקציב ראוי לקלוט אותם בארץ, ועד שיעלו - להעניק להם סיוע הומניטרי. נגוסה חזר ביום ה' האחרון מביקור באתיופיה, ולדבריו מצב היהודים שם הוא בכי רע.

ראש הממשלה אריאל שרון שלח אל המפגינים את מזכיר הממשלה גדעון סהר, ואת סגן שר הקליטה יולי אדלשטיין, ואלה הבטיחו למפגינים לדון בדרישותיהם. אברהם נגוסה אמר כי הוחלט לתת לממשלה ארכה של חודש, ולאחריה, אם לא יהיה שינוי במדיניות, ואם לא יתקבלו החלטות אופרטיביות, שוב יבואו אלפי המפגינים מכל רחבי הארץ, "עד שיינתן מענה ראוי".
