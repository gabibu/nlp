

יו"ר סיעת חרות, ח"כ מיכאל קליינר, פנה היום ליו"ר הכנסת בבקשה לקיים דיון דחוף בנוגע למדיניות הטאליבן באפגניסטן, השוללת זכויות אדם בסיסיות מהאוכלוסיה הלא מוסלמית.

לדברי קליינר, החלטת הטאליבן לחייב את האוכלוסיה ההינדית לענוד טלאי צהוב ולמנוע ממנה את חופש הדעת, כמו גם שורה של גזירות אחרות - מזכירות את גזירות הנאצים בשנות ה- 30 ומחייבות את כנסת ישראל להשמיע קול מחאה ולהוביל למהלכים באו"ם שיחזירו את השפיות לעולם המוסלמי.

"מי שחושב שהלקסיקון הנאצי הוא נחלת המוסלמים הקיצוניים באפגניסטן בלבד, אינו ער להתבטאויות הקיצוניות ברשות הפלשתינית, במצרים, בירדן ובסוריה בהן מתנהל מסע תעמולה שיטתי בסגנון גבלס נגד העם היהודי, אומר קליינר, סבלם של ההינדים באפגניסטן הוא עניין לכל יהודי ולכל אזרחי העולם".
