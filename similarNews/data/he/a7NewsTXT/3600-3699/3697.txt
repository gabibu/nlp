

הבוקר ירו הפלשתינים פצצת מרגמה לעבר היישוב נצרים. הפצצה נחתה בתוך התחום החקלאי של היישוב ולא גרמה לנזק או נפגעים. בעקבות ירי המרגמה נכנס צה"ל לתוך שטחי A בכדי לנסות ללכוד את היורים. בתגובה לירי המרגמות השיב צה"ל באש טנקים.

קודם לפצצה ירו הפלשתינים אש חיה לעבר רכב צבאי שנע סמוך לחלחול שבאזור חברון. איש לא נפגע ולא נגרם נזק.

יותר מ 35 תקריות אש נרשמו אתמול בדיווחי צה"ל באזור יש"ע, כך דיווח כתבנו קובי פינקלר.
בבית החולים בילינסון נפטר מפצעיו אשר אילוז, הישראלי שנפגע מירי פלשתיני סמוך לאריאל. הוא הובא לבית החולים פצוע במצב קשה לאחר שנורה בגבו, ונפטר על שולחן הניתוחים בבית החולים בילינסון. הירי בוצע אל עבר המכונית שבה נסעו שניים. הנוסע השני במכונית, איציק גולדשטיין, נפצע קל. כתבנו קובי פינקלר דיווח כי השניים שהו באתר סלילת כביש מאריאל לעלי וליישוב רחלים, והם נורו ככל הנראה בידי צלפים. המחבלים נמלטו לכפר סלפית, הסמוך לאריאל. כוח צה"ל שהוזעק למקום כדי לפנות את שני הפצועים הותקף אף הוא באש כבדה מהצד הפלשתיני, והוא השיב אש לעבר היורים.
אשר אילוז, בן 33, תושב מודיעין, היה מנהל עבודה באתר סלילת הכביש מאריאל לעלי וליישוב רחלים. הוא השאיר אחריו אישה, ושני ילדים: בן חמש ובן שבע.

לפנות ערב החל ירי פלשתיני מבית ג'אלה אל עמדות צה"ל שבשכונת גילה. מן הירי נפצע קשה תושב השכונה, ג'ורג' סאפורטס, קשיש בן 86, והוא פונה במצב בינוני עד קשה לטיפול בבית החולים הדסה עין כרם.

עוד נמסר כי בעקבות הירי ניזוקו שבע דירות בגילה. חלק מהכדורים פגעו גם בשתי דירות בשכונת מלחה בעיר. שלומית רבי חייא, תושבת שכונת מלחה, סיפרה כי בשעה ששהתה בסלון ביתה, וצפתה בטלוויזיה, עבר קליע מעל לראשה, ונחת על הרצפה בסלון.

אתמול בשעות הצהריים פתחו הפלשתינים באש לעבר אזור התעשייה בנווה דקלים, ומוקדם יותר הושלך בקבוק תבערה אל כוח צה"ל בגבול ישראל מצריים. בשני האירועים האלה נמנע כוח צה"ל מלהגיב, בגלל החלטת הממשלה לשמור על הפסקת אש.

שנים עשר רימונים הושלכו לעבר כוח צה"ל לא רחוק מגבול ישראל מצריים.

שלשה רימונים נגד טנקים נורו לעבר כוח צה"ל באזור רפיח לא היו נפגעים. כתבנו משה פריאל דיווח כי קודם לכן נורו באותו מקום חמשה רימונים נגד טנקים . באזור התנהלו חילופי אש כבדים.
