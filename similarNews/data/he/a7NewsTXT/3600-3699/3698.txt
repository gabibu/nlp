

מפקד הביטחון המסכל ביהודה ושומרון ג'יבריל רג'וב אמר כי הוא אינו יודע אם בקרוב יהיו פגישות בטחוניות, אולם לדבריו, גם אם תתקיימנה פגישות כאלה הוא מצדו אינו מתכוון להשתתף בהן, וזאת בעקבות ההפגזה על ביתו.

גם מפקד מנגנון הביטחון המסכל בעזה מוחמד דחלאן אמר כי בעקבות הפתיחה באש לעבר מכוניתו בשעה ששב לעזה מפגישה בטחונית בתל אביב יחרים גם הוא את הפגישות הבטחוניות.

מוקדם יותר ביקרו בביתו של רג'וב ברמאללה חברי הכנסת רן כהן ואבשלום וילן ממר"צ. בנוכחותם אמר רג'וב כי שר הביטחון איננו שולט על צה"ל, וכן שצה"ל הפך למעשה לאוסף של כנופיות. אתמול בשעות הבוקר ביקר בביתו של רג'וב גם השר סלאח טריף. כזכור, בתגובה לירי שבוצע מביתו של רג'וב לכיוון פסגות, נפגע ביתו של רג'וב השבוע מירי צה"ל.
