

בג"צ הוציא אתמול צו על תנאי המורה למשרד הביטחון לנמק בתוך 30 יום מדוע הוא מתנגד לפתיחת קבר האחים של הרוגי שיירת הע"ח בבית העלמין בסנהדריה בירושלים. מדובר בשיירה שבה נסעו יהודים להר הצופים בד' בניסן תש"ח.

נוסעי השיירה: רופאים, אחיות, אנשי אוניברסיטה, חולים ואנשי צבא, הותקפו בשכונת שייח' גארח, ובמהלכו של קרב בן שעות ארוכות נרצחו 78 בני אדם. 31 גופות זוהו בוודאות, ו- 47 הגופות האחרות, שהושחתו, לא זוהו, והן נקברו בקבר אחים בבית העלמין בסנהדריה בירושלים. לפני כשבע שנים נודע לשוקי לבנון, בנו של צבי לבנון, שהיה בין הרוגי השיירה, כי בשנת 1948 מינה בן גוריון ועדה לחקירת האירוע, וזו קבעה כי 22 גופות מהחללים שלא זוהו אינן קבורות בקבר האחים שבסנהדריה. שוקי לבנון פגש אדם ערבי שסיפר לו כי 22 הגופות קבורות בשתי מערות קבורה ליד שער האריות. הוא ביקש ממשרד הביטחון לבדוק את העניין, ונענה בשלילה. הוא עתר לבג"צ, וזה הוציא בעבר צו על תנאי שהוליך להקמת מאגר גנטי. כמו כן החלה חקירת שב"כ בעניין כל הפרשה.

במשך כל השנים התנגד משרד הביטחון לפתיחת קבר האחים בסנהדריה משום שטען שמדובר בנושא סבוך ויקר, שאיש אינו יודע כיצד יסתיים. בדיון אתמול אמר נציג הפרקליטות עו"ד מייק בלאס, כי משרד הביטחון מעוניין להיפגש עם כל משפחה בנפרד, כדי להסביר לה את הרגישות שבפתיחת קבר האחים.

שופטי בג"צ קיבלו את עמדת המשפחות, שאינן מעוניינות להיפגש עם נציגי משרד הביטחון, אלא מבקשות לפתוח את קבר האחים בסנהדריה. השופטים הוציאו צו על תנאי המבקש ממשרד הביטחון לנמק את התנגדותו. במהלך הדיון השתתפו בני המשפחות, שהצטרפו לעתירה, ובסיומו הם אמרו בהתרגשות כי מדובר בצעד נוסף לקראת פתרון התעלומה: היכן קבורים יקיריהם
