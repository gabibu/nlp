

שר הפנים אלי ישי אימץ את המלצות הועדה בראשותו של רב טפסר אפרים (פרויקה) מערבי, לבירור נסיבות הדליקה שפרצה בדיזינגוף סנטר לפני כשבועיים.

"באם היו במקום מערכות אוטומטיות לגילוי וכיבוי-אש - כפי שראינו אתמול באירוע השריפה בקניון בחולון - דבר שמנע אסונות בנפש וברכוש, יתכן שהנזקים בקניון דיזינגוף היו מזעריים", אמר השר ישי.

הוועדה שמונתה ביום האירוע, נתבקשה לבדוק את נסיבות פרוץ השריפה, פעולות שירותי הכבאות, סידורי מניעת דליקות ושיתוף הפעולה בין גורמי החירום.

הוועדה קובעת - השריפה נגרמה כתוצאה מהתלקחות שומנים שהצטברו בארובה אשר היתה בנויה מחומר דליק ורך ששימשה את גריל הפחמים (מנגל), במסעדה "הדרוזיה". הארובה מתאימה למיזוג אוויר ואינה עומדת בתנאי חום ושריפה.

התפשטות השריפה נגרמה כתוצאה מהתלקחות בין שתי התקרות (האקוסטית והבטון) והיתה נסתרת.

עם גילוי השריפה לא הוזמנו מיידית שירותי הכבאות, כנדרש, ועובדי המקום ניסו בכוחות עצמם לכבות את האש. הקריאה לשירותי הכבאות, נתקבלה רק לאחר 23 דקות מגילויה, ולמעשה היוותה את הגורם העיקרי להתפשטותה.

לדעת הוועדה, באם שירותי הכבאות היו נקראים מיידית, ייתכן שהנזקים היו מצטמצמים בהרבה.

הוועדה הדגישה, כי לאחר השריפה שהיתה בקניון זה, בבנק הפועלים, בשנת 1999 דרש נציב הכבאות וההצלה להתקין בקניון מערכות לגילוי, התראה וכיבוי לעשן ואש. עד יום השריפה לא בוצעה הנחיה זו ולכן גם מאז ה-1.1.2001 לא חודש לחברת הניהול של הקניון רשיון העסק.

הוועדה המליצה על הכשרת צוות כיבוי מקומי בכל קניון ומקומות להתקהלות ציבורית, בהתאם לדירושת שירותי הכבאות ועל-פי סיכוני האש וגודל המבנה.

שר הפנים, לאחר ששמע וקיבל את הדו"ח, אימץ כאמור את ההמלצות והנחה את נציב הכבאות וההצלה ומפקד כבאות ראשי, ליישם את ההמלצות כולל החלת דרישות הכבאות גם על מבנים ציבוריים שנבנו בעבר ללא מערכות אוטומטיות וביקש עדכון שוטף על יישום ההמלצות, הן בקניון דיזינגוף והן במקומות אחרים.

הדו"ח יועבר מיידית לראש עיריית תל-אביב ולמינהל הגז.

השר ישי ציין לשבח את פעילותם האמיצה של שירותי הכבאות ושיתוף הפעולה בין הגורמים השונים - משטרת ישראל, מד"א, חברת החשמל, עיריית תל-אביב והקב"טים של הקניון - הפעילות המשותפת והמבורכת ודאי מנעה פגיעה בנפש ואסון כבד יותר.
