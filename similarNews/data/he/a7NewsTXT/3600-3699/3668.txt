

בית המשפט המחוזי בירושלים גזר אתמול 15 שנות מאסר על ריאד בשיר, תושב ג'אבל אל מוכאבר בירושלים, שהורשע, על פי הודאתו, בסיוע לרצח.

כתב עתי"ם מוסר, שבכתב האישום נטען, כי ריאד בשיר, שעבד בשיפוצים יחד עם דודו ובן דודו, הגיע בפברואר 2000, בחברת שני קרוביו לדירה של גבריאלה ודב וייס, שבגבעת זאב.
השלושה הגיעו לעבודות שיפוצים אך לפתע התעורר ויכוח בין הצדדים ובמהלכו היכה ריאד בשיר ודודו את בני הזוג וייס. כשהדברים התפתחו מעבר למכות, רצח הדוד את בני הזוג במכות בכלי העבודה שהיו ברשותו וריאד עמד בצד ולא הזעיק עזרה או ביקש מדודו להפסיק את הרצח.

ריאד מואשם עוד כי לאחר הרצח סייע לדודו לסלק את כלי הרצח מהדירה, ואף הסיע אותו לביתו.

כתב עתי"ם מציין, כי ריאד בשיר טען במהלך המשפט, כי לא היה שותף להחלטת דודו לרצוח את בני הזוג וייס אולם השופטים קבעו כי בכך שלא מנע את הרצח הוא אשם בו כמעט באותה מידה שאשם בו הרוצח עצמו וגזרו עליו 18 שנות מאסר, מתוכן 15 שנים בפועל.
