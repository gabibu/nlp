

אלפים מעולי אתיופיה הפגינו מול משרד ראש הממשלה בירושלים במחאה על שהממשלה לא פועלת להעלאת כ- 25 אלף יהודי אתיופיה הגוועים ברעב.

המפגינים עמדו שעות ארוכות בחום הרב ששרר בחוץ והמתינו לנציגים שיבואו וישמעו את דרישותיהם.
חמישה חברי כנסת הגיעו, ביניהם האחים דוד ומקסים לוי, מודי זנדברג, זבולון אורלב ומוטי משעני.

אברהם נגוסה, מנכ"ל עמותת "מכנף דרום לציון", עמותה הפועלת "להעלאת 25 אלף יהודי אתיופיה שנשארו מאחור", אמר כי חברי העמותה דורשים להעלאת יהודי אתיופיה, להפנות תקציב ראוי לקלוט אותם בארץ ועד שיעלו - להעניק להם סיוע הומניטרי".

ראש הממשלה אריאל שרון שלח אל המפגינים את מזכיר הממשלה גדעון סהר ואת סגן שר הקליטה יולי אדלשטיין שהבטיחו למפגינים לדון בדרישותיהם.
