

"צריכים לקחת בחשבון אפשרות של ירי צלפים ומרגמות לעבר שכונת גילה בירושלים" אמר היום מפקד מחוז ירושלים ניצב מיקי לוי, בעקבות חילופי האש הכבדים אתמול בין צה"ל ובין הפלשתינים, בהם נפצעו 5 מתושבי שכונת גילה בירושלים.

כתבת עתי"ם מוסרת, כי לניצב לוי טענות קשות כלפי תושבי שכונת גילה שמסרבים לדבריו להשמע להוראות המשטרה להשאר מאחורי מחסה בזמן חילופי האש ויוצאים להסתובב ברחובות. ניצב לוי יצא בקריאה נוספת לתפוס מחסה כשנפתחת אש, כדי למנוע נפגעים נוספים.

כתבת עתי"ם מציינת כי משטרת ירושלים נמצאת בתקופה האחרונה בפריסה מלאה לכל ארכה ורחבה של ירושלים, בשל המצב הבטחוני וגילוי מטעני חבלה בתקופה האחרונה. ניצב לוי יצא בקריאה לתושבי ירושלים להודיע על חפצים ואנשים חשודים. "הציבור הוא העיניים שלנו", הדגיש ניצב לוי. "ללא עזרת התושבים, לא נוכל למנוע לגמרי הנחת מטעני חבלה".
