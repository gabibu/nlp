

"הבחירה אינה אם לקבל את דוח מיטשל או לדחותו. הברירה היא בין החזרה לשולחן המשא ומתן לבין הנחת הזירה לרובים ולפצצות. חידוש המשא ומתן צריך להתרחש בימים הקרובים, אחרת יאבד הדוח את משמעותו", כך אמר שר החוץ שמעון פרס בטקס שבו נחנכה קרן מלגות חדשה ללימודי יהדות ע"ש איגנץ בוביס אתמול בצהריים באוניברסיטת תל-אביב. הטקס היה במעמד נשיא גרמניה יוהנס ראו. עוד אמר פרס כי "דוח מיטשל מאוזן, ואף על פי שאינו עונה על כל הציפיות שלנו או של הפלשתינים, הוא יכול לאפשר לשני הצדדים לחזור לשולחן המשא ומתן.

אני מקבל אותו באופן עקרוני ואפעל שהממשלה תאמץ אותו", אמר פרס.

פרס אמר לנשיא גרמניה כי בנכונותה להשיג שלום הלכה ישראל מרחקים גדולים, ומסרה שטחים של ממש, וזאת, אף על פי שלא תמיד קיבלה שלום של ממש. פרס הבטיח לנשיא גרמניה כי ישראל תמשיך בדרך זו גם בעתיד. הוא ציין, כי ישראל הלכה לתהליך אוסלו מטעמים מוסריים, ולא טעמים אסטרטגיים.

את מהלך הטקס ליוותה הפגנה של מרצים וסטודנטים רבים. הם מחו נגד מדיניות הממשלה כלפי הפלשתינים, והניפו כרזות שעליהם נכתב "פרס ושרון פושעי מלחמה", "פרקו את הממשלה המוליכה למלחמה" ו"הפסיקו את הטבח בעם הפלשתיני".
