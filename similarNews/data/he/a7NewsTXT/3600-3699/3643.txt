

מדור חדש "לקרוא ולהאמין", פרי עטו של הסטיריקן העיתונאי אורי אורבך, הופיע בביטאון "נקודה". ביומן הצהריים בערוץ 7 אמר אורבך כי מגמת המדור החדש, בין השאר, היא לסייע במניעת שידור תכניות בנושאים הקשורים לציבור הדתי בשבת. לדבריו פעמים רבות מצולמים אנשים דתיים על ידי הטלוויזיה ביום חול, והשידור מתקיים בשבת מבלי ידיעתם של המצולמים. בכוונת הפרסום לעורר את המודעות לנושא, ולגרום לכך שתיווצר התנגדות ציבורית לחילול השבת. לדעתו, אם הציבור הדתי יסרב להופיע בטלוויזיה בשבת, חלק מהתכניות החשובות העוסקות בציבור זה לא תשודרנה.

גם בבית הדין לעבודה מגינים על שומרי השבת. כך עולה מפסק דין תקדימי שהוציא בית הדין לעבודה. פסק דין זה קובע כי על פי חוק שוויון ההזדמנויות בעבודה אסור להפלות אדם מטעמי דת.

אפרים עובד, הנדסאי שומר מצוות, הגיש מועמדות לעבודה בחברות היי טק, ולא התקבל לעבודה, וזאת בשל סירובו לעבוד בשבת. לדבריו, אף על פי שעבר בהצלחה מבחן וראיון הודיעו לו שלא התקבל לעבודה כי הוא מסרב לעבוד בשבת. השופט אילן סופר פסק כי על המעביד חלה חובה שלא להפלות בין המועמדים לעבודה, ומשמעותה של חובה זו היא שתנאי הקבלה לעבודה לא ייקחו בחשבון את דתו ואמונתו של מועמד.

עוד אמר השופט בפסיקתו כי המחוקק קבע את יום השבת כיום מנוחה השבועי ליהודים, ומשום כך מן הראוי שיהדותם של חילוניים ודתיים לא תעמוד להם למכשול בבואם להתקבל לעבודה.
