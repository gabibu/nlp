

סיעת הליכוד קראה לראש הממשלה לנקוט פעולות שישימו קץ להתקפות הירי הבלתי פוסקות על שכונת גילה. חבר הכנסת מיכאל איתן קרא לראש הממשלה להשתלט במידת הצורך על שכונת בית ג'אלה. כך אמר גם שר הביטחון לשעבר משה ארנס. בדיון השתתפו גם חלק מתושבי שכונת גילה, והם סיפרו על החוויות הקשות שהם עוברים בשמונת החודשים האחרונים.

יו"ר סיעת הליכוד בכנסת ויו"ר הקואליציה זאב בוים אמר ביומן ערוץ 7 כי אף על פי שהלחימה נמשכת יש לדעתו הבדל בין ממשלה זו לקודמתה. הממשלה הנוכחית מפגינה נכונות להילחם מלחמה מתמשכת בטרור הפלשתיני.

לדבריו, למרות הלחימה הרציפה והקשה אפשר להבחין בסדקים בחומת התמיכה שמוכנים הפלשתינים לתת לרשות. לאחרונה הם מתחילים להפנות אליה ביקורת.

בוים הפנה את תשומת הלב אל החלק בדוח מיטשל הקורא לערפאת לחדול מהטרור, ואמר שהחלק החיובי שבמסקנות הדוח הוא בהכרת הוועדה בכך שערפאת הוא שפתח במלחמה, וכי הוא שצריך לסיימה, ובלי כל תנאים.
