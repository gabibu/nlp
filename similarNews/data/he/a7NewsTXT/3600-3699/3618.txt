

הבוקר צה"ל פירק ציוד אלקטרוני משוכלל שהוא התקין לפני חודשים אחדים באזור הכפר רג'ר, אזור הנמצא על קו הגבול. מדובר בציוד צילום ובקרה המאפשר בקרה על אזורים נרחבים מעבר לגדר המערכת.

לאחר התערבותם של נציגי האו"ם החליט צה"ל לפרק את הציוד ולעתיק אותו למקום אחר. "אנחנו עושים הכל למנוע חיכוך, ואם הציוד הזה מפריע לשקט לאורך הגבול - נפרק אותו", אמרו בצה"ל.

לאורך גבול לבנון נשמרת כוננות גבוהה. צה"ל שינה את פריסתו בכמה אזורים וצמצם עבודות של אזרחים לאורך גדר הגבול.

אנשי החיזבאללה נראים בבירור עוקבים מקרוב אחר תנועות כוחות צה"ל.

עם זאת, בישובים האזרחים לא ניכרת כל תכונה מיוחדת ולא ולא נרשמו ביטולים חריגים להזמנות סוף השבוע וחג השבועות. "דווקא עכשיו הגבול שקט, מזג האוויר נפלא ומטולה הינה מקום בטוח ביותר מאשר במרכז הארץ", אומרת מרים הוד בעלת מלונות במושבה מטולה.

תפוסה מלאה נרשמה בחדרי ארוח בקיבוץ מרום הגולן, בוסתן הגולן, קיבוץ עין זיון ועוד - "אפשר לבוא לצפון, השקט יישמר", אמרו המלונאים לכתב עתי"ם.


