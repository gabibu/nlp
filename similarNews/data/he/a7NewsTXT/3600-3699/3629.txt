

ראשי מיליציית הטליבאן השולטים באפגניסטן פקדו על המיעוטים הלא-מוסלמים של המדינה לשאת טלאים צהובים על בגדיהם כשהם יוצאים מבתיהם.

"ה'אולמה' (המלומדים) פירסמו כח התושבים הלא-מוסלמים של המדינה יצטרכו לשאת על כיסי בגדיהם סמל בולט, כגון טלאי מבד, כדי שניתן יהיה להבדיל בינם לבין אחרים", אמר ואלי בראיון עם בכיר בסוכנות העיתונות "באחטאר".

"החלטה זו התקבלה בהתאם לשאריה", הוסיף ואלי, העומד בראש "המשרד לקידום הצניעות ולמניעת חטאים", שהינו למעשה משטרה דתית הכפופה ישירות למנהיג העליון של הטליבאן, מולא מוחמד עומר.

ארה"ב גינתה מיד את הצו והודיעה כי הוא "אחת מפעולות הדיכוי ברשימה ארוכה של השפלות שערורייתיות". "לעולם אי אפשר יהיה להצדיק צו, הכופה על אירגונים חברתיים לשאת סמל בולט המבודד אותם מהקבוצות האחרות", אמר דובר משרד החוץ האמריקני ריצ'רד באוצ'ר במסיבת עיתונאים.

בשבוע שעבר התלונן האו"ם כי שלטונות הטליבאן התעללו בעובדי סיוע, המעניקים את רוב השירותים הסוציאליים במדינה. יום לפני כן נסגר בית חולים חדש בקאבול, שנפתח כדי לטפל בקורבנות מלחמת האזרחים, לאחר ששוטרים חמושים מהמשטרה הדתית התפרצו לתוכו בכוח, היכו את העובדים ולקחו איתם שלושה עובדים מקומיים.

בהודעת "משרד הצניעות" נמסר, כי בית החולים, שהוקם ע"י איטלקים, הירשה לגברים ולנשים לאכול באותו חדר.

