

צוות מחקר ישראלי ואיטלקי פיתח שיטה לטיפול ב"תינוקות בועה", תינוקות הנולדים עם חסר במערכת החיסונית שלהם. כך עולה ממחקר שפורסם אתמול בגליון יולי של העיתון המקצועי "סאיינס". השיטה משפרת את היכולת להעניק יתרון ביולוגי לתאי גזע, ששונו באמצעות הנדסה גנטית, ובכך להתגבר על המצב של חסר חמור ומורכב במערכת חיסונית.

ילדים אלו מכונים "תינוקות בועה" משום שהם נאלצים במקרים חריפים של המחלה לשהות בבידוד מוחלט כדי שלא להידבק במחלות.

את המחקר ניהלו מנהל המחלקה להשתלות מח עצם בבית החולים הדסה עין כרם פרופ' שמעון סלווין, ד"ר שושנה מורצקי וד"ר מחמט אקר, גם הם מ"הדסה", בשיתוף עם ד"ר אלסנדרו אייוטי וצוותו, ממכון סאן רפאל לתרפיה גנטית במילנו שבאיטליה.

פרופ' סלווין מסר כי חשיבותה של התפתחות חדשה זו נעוצה בעובדה שיש בה פוטנציאל לטיפול גם במחלות גנטיות דומות לזו של (SCID ) כגון מחלת גושה ומחלות נוספות, הנגרמות מחסר באנזים החיוני ADA.

הרעיון הכללי הוא בר יישום בכל מחלה גנטית שבה יש צורך להנדס תאי גזע כדי ליצור מוצרים נורמליים, במיוחד כאשר אין תורם מתאים להשתלה בטוחה של מח עצם", אמר פרופ' סלווין. עד עתה טופלו חולי המחלה באמצעות אספקת האנזים החסר, אך יעילותו של הטיפול הייתה מוגבלת ליום או ליומיים, ועלותו אלפי שקלים בשנה. אפשרות נוספת היא השתלת מח עצם מתורם מתאים בן משפחה.

במאמר שפורסם ב"סאיינס", היוקרתי, צוין כי מאז יושמה לראשונה גישה טיפולית זו ב"הדסה" עוד שני ילדים זכו לטיפול בדרך דומה בידי הצוות באיטליה, כנראה ברמת הצלחה דומה.

