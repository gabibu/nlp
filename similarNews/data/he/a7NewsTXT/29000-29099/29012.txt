

חברת הכנסת ענת מאור משכה הבוקר את בקשתה לקיים דיון מהיר בוועדת החינוך והתרבות בנושא הארכת החוזה להעסקתו של הפרשן המשפטי משה נגבי, והדיון בוטל.

יו"ר ועדת החינוך והתרבות ח"כ זבולון אורלב אמר אתמול בתכנית "חופש השידור" בערוץ 7 כי מאור פנתה בהליך מיוחד המאפשר לחברי כנסת לבקש מיו"ר הכנסת להורות לוועדה לדון בנושא מסוים בתוך עשרה ימים.

לדברי אורלב משה נגבי הועסק בחוזה, ולפיו בעבור תכנית של שעתיים בשבוע ב"קול ישראל" שולמו לו 30 אלף , ומדובר, לדעתו, בשערוריה, אך הדיון, לדבריו, לא התקיים בסופו של דבר, וזאת כי מאור ביטלה אותו.

מאור, לדבריו, לא ביררה תחילה עם רשות השידור מהן הסיבות שגרמו לכך שחוזהו של נגבי לא הוארך, סיבות הקשורות לעניינים כספיים ברשות השידור. ועדת החינוך הייתה תומכת בהחלטת רשות השידור מפני שבירור עם מנכ"ל רשות השידור יוסף בראל ומנהל הרדיו אמנון נדב העלה כי מדובר באי חידוש של חוזיהם של כ 500 מעובדי רשות השידור, וביניהם נגבי. הסיבה לכך היא תכניתה של הרשות לערוך סדר בענייניה הכספיים.

לנגבי, אומר אורלב, הוצע להמשיך על בסיס חוזה עם שכר המקובל בשירות המדינה, שכר של כמה מאות שקלים לכל תכנית. מדובר, לדברי אורלב, בחסכון כספי ולא בנושא בעל אופי פוליטי, וועדת החינוך תומכת במנכ"ל רשות השידור במאמציו לבצע קיצוצים כספיים.

אורלב ציין כי לו עלה הנושא בכל זאת לדיון זו הייתה הזדמנות מצוינת לדון בכך שיש להנהיג ברשות השידור מדיניות של יתר פלורליזם, ולהציע כי הרשות תאפשר לאנשים נוספים, בעלי נקודת מבט אחרת להשמיע את פרשנויותיהם בעניינים שונים העולים לדיון בשידורים.

ח"כ קליינר אמר לכתבתנו חני לוז כי כוונתה של מאור הייתה לעורר דיון פוליטי. לדבריו "הכנסת הופכת עצמה לנלעגת כשהיא מתעסקת בפרטים ספציפיים כגון גובה שכרו של עובד מסוים, בלי קשר לכך שזה משה נגבי או כל אדם אחר. עצם הדיון הוא נלעג".
