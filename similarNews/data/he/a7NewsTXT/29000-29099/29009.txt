

במהלך כינוס בהשתתפות ראשי מפלגת "אגודת ישראל" והאלוף עוזי דיין הוקמה תנועת "זכות השיבה", שמטרתה לעודד את עלייתם של חרדים לארץ, כך מסר כתבנו אפי מאיר. הכנס התקיים בקרית יערים (טלזסטון) שליד ירושלים, וזכה לברכת גדולי הרבנים בציבור החרדי בישראל, וביניהם הרבנים שטיינמן, אורבך, אליישיב והאדמ"ורים מגור, מבעלז ואחרים.

האלוף עוזי דיין נשא דברים בכנס, ובין היתר פרש תחזית דמוגרפית קשה, ולפיה בעוד כעשרים שנה יאבד הרוב היהודי בין הים לירדן.
במגילת היסוד של תנועת "זכות השיבה" נכתב כי מגמת התנועה היא "מימוש היעוד הנבואי 'ושבו בנים לגבולם' " ואופן הגשמת מגמה זו הוא, כלשון מגילת היסוד, "לייסד מסגרות, תשתיות, מגורים, תעסוקה וקליטה בארץ הקודש".

אחת מההחלטות של ועידת ההקמה היא הקריאה לציבור החרדי בחוץ לארץ לרכוש בתים בארץ לצורכי השקעה כלכלית, וזאת גם אם הם אינם עולים בפועל. כמו כן הוחלט לעודד צעירים חרדים ובנות סמינרים להגיע לישראל לשנתיים של לימודים, מתוך תקווה שיקבעו בעתיד את ביתם בישראל.
