

גם היום נמשכו חילופי האשמות בין מחנהו של שר הבטחון בנימין בן אליעזר לבין מחנהו של חיים רמון. כזכור, אתמול הכריז יו"ר המפלגה בן אליעזר על כוונתו להתמודד מול חיים רמון על תפקיד יו"ר מפלגת העבודה. בן אליעזר טוען כי הדבר הנכון כרגע הוא קיום בחירות לראשות המפלגה בעוד כחודש ונגדו טוענים במחנה רמון, כי מדובר במחטף פוליטי.

יום אחרי הכרזתו כי הוא מבקש להתמודד נגד חיים רמון על ראשות מפלגת העבודה בעוד חודש בלבד, המשיך היום יו"ר מפלגת העבודה בנימין בן אליעזר בהתקפה על חיים רמון ובצחצוח החרבות לקראת ההתמודדות. בהגיעו לישיבת "שרינו" בבית מפלגת העבודה בתל אביב נשאל בן אליעזר על כוונתו להקדים את הבחירות לראשות מפלגת העבודה. "מי שמחפש את טובת המפלגה בלבד, צריך להפסיק את מחול השדים שמפריע לכל חברי המפלגה", השיב.

בן אליעזר התכוון בכך לנסיון של חיים רמון ואנשיו לנצל את ישיבת מרכז מפלגת העבודה בשבוע הבא כדי להעלות מחדש את הדרישה לפרוש מממשלת האחדות. "למאות פעילים נמאס. כרגע, מול האתגרים, הדבר הטוב ביותר הוא לכידות", אמר בן אליעזר. הוא הוסיף כי מאות מחברי מפלגת העבודה מתקשרים אליו ודורשים ממנו כי ייערכו בחירות לראשות המפלגה, במועד הקרוב ביותר כדי לבסס את מפלגת העבודה בממשלת האחדות.

על טענת חיים רמון ואנשיו כי מדובר במחטף פוליטי אמר בן אליעזר בציניות: "אני משוכנע ובטוח שחיים רמון כל כך חזק, שלא תהיה לו בעייה להתמודד איתי בתוך שבוע-שבועיים". "אין שום בעייה. בוא נתמודד".

שר הבטחון הדגיש כי יביא לישיבת מרכז המפלגה, ב-4 ביולי, את ההצעה שההתמודדות תיערך בעוד כחודש. לדבריו, אם תהיה בעייה חוקתית בנושא, יביא את הסוגייה לוועידה כדי שזו תוציא הוראת שעה שתאפשר את קיום הבחירות לראשות המפלגה בהקדם.

בתשובה לשאלה על הדרישה לפרישה מהממשלה אמר בן אליעזר: "אצל חיים רמון אין שום שיקול לאומי, אלא שיקול פוליטי. נוח לחיים רמון, שאני אהיה מחוץ לממשלה בהתמודדות איתו". בן אליעזר הוסיף ואמר על רמון: "אין לי ספק, שהציבור במפלגת העבודה יידע למצות איתו את מה שצריך למצות איתו".

בן אליעזר הוסיף ואמר, כי ההחלטה על עזיבת הממשלה נתונה בידי שרי המפלגה ומרכז המפלגה, וכי לחיים רמון יש זכות להביא את הצעת ההחלטה למרכז.

כתב עתי"ם מוסיף, כי בתשובה לשאלות כתבים אמר השר מתן וילנאי כי יש בהצעתו של בן אליעזר הגיון רב וכי מרכז המפלגה יכול לקבל החלטה לגיטימית על הקדמת התאריך לבחירות לראשות מפלגת העבודה.
