

ראש המוסד למודיעין ולתפקידים מיוחדים אפרים הלוי הציג בסוף השבוע בפני באי מפגש נציגים של נאט"ו שעסקו במלחמה בטרור את הסכנות האורבות למדינות נאט"ו כמו גם לישראל מהטרור, כך דווח בעיתון הארץ.

הלוי אמר כי אירן עוסקת במחקר ובפיתוח טילים ארוכי טווח אף יותר מטיל ה"שיהאב 3". טילים אלו מסכנים את אירופה, ובעתיד גם את צפון אמריקה, ציין הלוי והוסיף כי אירן משקיעה גם משאבים בפיתוח בתחום הלוחמה הביולוגית. הרצאתו של הלוי יוחדה בעיקר לתופעת פיגועי ההתאבדות, שהפכה במהירות מתופעה שולית ל"צורת לחימה כמו-כשרה, בסיועו ובעידודו של דרג המנהיגות במחנה הפלשתיני.

ככל שהפיגועים הללו ירבו", אמר הלוי, "וככל שתגדל הצלחתם להמיט הרג והרס, ככל שיתקרב הסיכוי שישיגו הצלחה מדינית, עלול נשק זה להפוך יעיל ומועדף בעימותים עתידיים של חברות מוסלמיות עם יריביהן", הזהיר הלוי והוסיף כי גם מדינות נאט"ו צריכות לחשוש מכך. לדבריו, יש בכוח הצלחתם של המתאבדים כדי לאיים "על הרקמה החברתית במדינות נאט"ו",כלשונו, "שבהן קהילות מוסלמיות מתפתחות במהירות, מגדילות השפעתן, אך משמרות את זהותן ותרבותן". הוא ציין כי הרש"פ עומדת לצד איראן, עיראק וסוריה בראש רשימת "מדינות החסות" המאפשרות פיגועים. "ערפאת", אמר ראש המוסד, "העלה את ה'שהיד' 'על ראש שמחתו', ודרבן את עמו, בלשון משלהבת ומופקרת, להרבות חללים בפיגועים".

ראש המוסד הזהיר מפני התגברותה של השפעת הטרור שבתמיכת איראן, שהמאפיין שלה הוא זרימת נשק והגדלת היכולות של החיזבאללה. שלושה מ 19 המבוקשים הבכירים ברשימת הטרור של האף-בי-איי, שטרם נעצרו, הם מחבלי חיזבאללה מלבנון, ציין הלוי.

