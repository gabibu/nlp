

ועדת החוקה חוק ומשפט דנה אתמול בהצעת חוק נציב תלונות הציבור על שופטים, של ח"כ יוסף פריצקי. על פי הצעת החוק ימונה נציב תלונות הציבור למערכת בתי המשפט, והוא יטפל בתלונות על שופטים.

יו"ר הוועדה ח"כ אופיר פינס דחה את בקשת שר המשפטים לדחות את הדיון, כדי לאפשר לו להתייעץ עם נשיא בית המשפט העליון, כדי שיוכלו לגבש עמדה אחידה. פינס הודע כי חקיקת החוק תסתיים לפני תום כנס הקיץ של הכנסת. יחד עם זאת הוא הודיע שלא תתקיים הצבעה על החוק עד לבירור בעניין זה בין שר המשפטים לנשיא בית המשפט העליון.

מנהל בתי המשפט השופט דן ארבל אמר לוועדה כי מדי שנה מתקבלות כ 800 תלונות לגבי שופטים. 54% מהן נוגעות להחלטות שיפוטיות, ואלה אינן מטופלות. 14% מהתלונות הן על התנהגות שופטים ו 32% הן על פיגורים במתן פסקי דין. התלונות מופנות לשופט ולנשיא בית המשפט שבו הוא מכהן. כאשר התגובה אינה מספקת מתבקשות הבהרות נוספות. במקרים חמורים מוזמן השופט לשיחה אצל נשיא בית המשפט העליון. במקרים של עבירות משמעת או של עבירות פליליות העניין מועבר לבדיקת הפרקליטות לקביעת עמדה האם לנקוט הליכים.

בשנים האחרונות הועמדו עשרה שופטים לדין משמעתי. חלקם עזב את המערכת, ובאשר לחלק אחר מתנהל הליך משמעתי. ארבל הוסיף כי בשבועיים האחרונים המליצה הפרקליטות על נקיטת הליכים משמעתיים נגד שני שופטים. שר המשפטים יחליט אם להגיש קובלנות נגדם.

מנהל נציבות תלונות הציבור במשרד מבקר המדינה אביגדור רביד אמר שבחמש השנים האחרונות הוגשו 525 תלונות נגד שופטים.
