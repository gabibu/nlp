

66% מהציבור מתנגד להקמתה של מדינה פלשתינית, אם ניתן למנוע את הקמתה כך עולה מסקר שערך מכון סמית, בניהולם של חנוך ורפי סמית. כך מדווח הבוקר בעיתון "הצופה".

עוד נכתב בעיתון כי 80% מהציבור הישראלי, מתנגדים להצעה שישראל תיסוג בקווי 67, כולל מכל רמת הגולן, בקעת-הירדן והעיר העתיקה בירושלים, והקמת מדינה פלשתינית, גם אם המחיר יהיה שלום עם הפלשתינים ועם כל מדינות ערב. המשמעות היא, שרוב מכריע בציבור הישראלי שולל את עיקרה של היוזמה הסעודית, המציעה את המיתווה הזה בדיוק: שלום מלא עם ארצות ערב והפלשתינים תמורת נסיגה מלאה מכל חבלי יש"ע, ירושלים והגולן.

29% בלבד תומכים בהקמת מדינה פלשתינית גם אם ניתן למנוע זאת, ו-16% בלבד תומכים בנסיגה מלאה תמורת שלום מלא, על פי מיתווה היוזמה הסעודית. הסקר הוזמן בידי סוכנות הידיעות "אימרה" ואירגון ציוני אמריקה, ובוצע בידי מכון סמית בין ה-30 במאי ל-3 ביוני. השתתפו בו 500 גברים ונשים, כמדגם מייצג של האוכלוסיה הבוגרת בישראל. טעות הדגימה היא 4.5%, שאינה משמעותית לגבי תוצאות אלו.
