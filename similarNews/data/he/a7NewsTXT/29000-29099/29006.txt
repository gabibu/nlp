

"וורלדקום", ספקית שירותי התקשורת השנייה בגודלה בארה"ב, חשפה ביום שלישי הונאת ענק בהיקף של ארבעה מיליארדי דולרים, הנחשבת לגדולה בהיסטוריה, ושנמשכה מתחילת שנת 2001. ראשי החברה דיווחו כי במשך חמישה רבעונים "ניפח" סמנכ"ל הכספים וחשב החברה את שיעור רווחיה. התרמית בוצעה באמצעות העברת כספים בין חשבונות החברה וברישום לא חוקי של הוצאות.

בתגובה הודיעו ראשי החברה על פיטוריהם המיידים של הסמנכ"ל והחשב וכן על פיטורי 17000 עובדים נוספים, וזאת כדי לעמוד בחוב הכבד בן 30 מיליארדי הדולרים, שבו החברה שרויה. את ההונאה גילה מנכ"ל החברה, שנכנס לתפקידו לפני כחודשיים. הוא הקים ועדת חקירה פנימית, וזו גילתה אי סדרים בספרי החשבונות של החברה. בעקבות גילוי זה צנחו מניות החברה ביותר מ   70%, והן גוררות עמן את מרבית בורסות העולם. החשש הכבד המלווה היום את ראשי הכלכלה בעולם הוא שזהו רק קצה הקרחון, וכי צפויות שערוריות נוספות בחברות תקשורת ראשיות.

יצוין כי רק לאחרונה החל שוק ההון האמריקני להתאושש מפרשיית הונאת - הענק של חברת האנרגיה "אנרון". אנליסטים רבים מעריכים היום כי השערוריה הנוכחית תפגע פגיעה קשה באמונם של המשקיעים, דבר שיביא להידרדרות בשווקי ההון בעולם.

פרשייה זו מטילה בספק את המשך תפקודה של "וורלדקום" ושל חברות הבת שלה MCI ו UUNET . העיתון "ניו יורק טיימס" ציטט אתמול כמה אנליסטים, האומרים כי פתיחה בהליכים לפשיטת רגל, כפי שעשו החברות "אנרון" ו"גלובל-קרוסינג", היא אפשרות סבירה ביותר.

שוק ההון האמריקני הגיב בירידות שערים חדות, ומניית החברה צנחה ביותר מ 70%, וכאמור, גררה עמה את מרבית המדדים הראשיים בבורסה. השפעתה של שערוריה זו הגיעה גם למסחר במטבע חוץ: הדולר נחלש בצורה דרמטית כלפי כל המטבעות החשובים בעולם. בבורסות אירופה נרשמו ירידות חדות במיוחד, ובמניות הטלקום נרשמה מפולת שערים.

אנשי כלכלה טוענים כי השפעתה תפגע בתחומים רבים בכלכלה העולמית ובאמון המשקיעים בשווקי ההון בעולם, שהוא תנאי הכרחי לקידום המצב הכלכלי העולמי. מאז חשיפת ההונאה בחברת האנרגיה "אנרון" סבל שוק ההון מאי יציבות, וזו נבעה מאי אמון שחשו המשקיעים במערכת הכלכלית.
הפרשה הנוכחית מצטרפת לפרשיות שחיתות נוספות שחוקרת כעת "הרשות לניירות ערך" האמריקנית, ה SEC . גילויים אלו, אומרים אנשי כלכלה בכירים, מטילים ספק רב בהתאוששות צפויה של הכלכלה האמריקנית.

אתמול התכנסה ועידת הבנק הפדרלי כדי לקבל החלטות על גובה הריבית במשק האמריקאי, אולם התקשורת כלל לא הקדישה תשומת לב לכינוסה של הוועידה, ודבר זה מעיד על המשקל העצום שתופסת פרשיית ההונאה ב"וורלדקום".

נשיא ארה"ב ג'ורג' וו. בוש הגיב לפרשת ההונאה בחברת "וורלדקום" באמרו כי זו שערוריה, וכי בסוגיה זו תתבצע חקירה. דברי בוש נאמרו במסיבת עיתונאים שנערכה לרגל פתיחתה של ועידת הפסגה של ה-G-8 באתר הנופש קאנאנסקיס שבקנדה.
