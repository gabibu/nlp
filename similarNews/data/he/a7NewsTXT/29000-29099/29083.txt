

בוועידת הפסגה של ה-G8, הנערכת באתר הנופש קאנאנאסקיס, קנדה, קרא ראש ממשלת איטליה סילביו ברלוסקוני, לערפאת לפרוש מראשות הרש"פ. " ערפאת צריך להתנהג בצורה מכובדת ולפרוש מהחיים הפוליטיים הפעילים", אמר ברלוסקוני וציין כי "אילו הייתי ערפאת הייתי פורש".

לדבריו, "ערפאת היה מקבל מקום של כבוד בהיסטוריה כאדם שעשה הכל למען ארצו". ראש ממשלת איטליה הוסיף כי בוש רוצה שיחולו שינויים בפמליה הקרובה של ערפאת. "האנשים האלה איבדו את אמונה של ישראל ושל הקהילייה הבינלאומית", הוסיף.

אל הקריאה של ברלוסקוני לערפאת לפרוש מצטרפים ראש ממשלת בריטניה טוני בלייר ונשיא ארה"ב בוש.

בין המתנגדים לסילוקו של ערפאת הוא קנצלר גרמניה גרהרד שרדר שאמר: "ערפאת ממשיך להיות שותף לדיאלוג". שרדר הוסיף: "כל עוד הוא ראש הרשות הפלשתינית, יישאר המצב כך".

גם העצרת הפרלמנטרית של מועצת אירופה קראה אתמול פעם נוספת לישראל ולפלשתינים לחדול מכל מעשי האלימות, ובעיקר תבעה מהפלשתינים להפסיק את פיגועי ההתאבדות ואת ההסתה נגד ישראל.

במהלך ישיבת חירום שנערכה בשטרסבורג מתחה העצרת ביקורת בעיקר על ערביי הרש"פ.
הצירים האירופים דרשו מערביי הרש"פ להפסיק את כל צורות ההסתה לאלימות, "כולל התעמולה הרשמית שמפיצה התקשורת ושמדרבנים אותה הדרשנים הדתיים, ולהפסיק את מתן הפיצויים הכספיים למשפחות הטרוריסטים". הם גם קראו לאיחוד האירופי לפקח ביעילות רבה יותר על הכספים המוענקים לרש"פ, "כולל התקציבים המוענקים למטרות חינוך ותיקשורת, כדי לוודא שלא ישמשו להסתה לשנאה ולאלימות".

כמו כן דחו הצירים תיקון, ובו נדרשה ישראל להסכים לחקירה בינלאומית בקשר לאירועי ג'נין, והסתפקו רק בבקשה כי היא תפתח בחקירה בנושא זה. הצירים קבעו כי ישראל חייבת להפסיק מיד את "הקמת ההתנחלויות ואת ההרס השיטתי של מנגנוני הביטחון הפלשתיניים".

עוד נמסר בהודעתה של מועצת אירופה כי היא מביעה תמיכה בעריכת ועידה בינלאומית לחידוש התהליך המדיני, ובהקמת קרן סיוע "לפליטים ולעקורים בפלשתין".

גורם אמריקני בכיר מסר כי הממשל בוושינגטון יתרגם בקרוב את עיקרי נאומו של בוש למעשים, כאשר הכוונה היא שבראש הרש"פ יעמוד אדם אחר במקום ערפאת וכעת הכוונה היא למצוא את דרך הפעולה הנכונה על מנת להביא להחלפתו.

בפגישה עם גורם ישראלי בכיר אמר הגורם האמריקני כי "ארה"ב הגיעה למסקנה כי לא ניתן להגיע להסדר עם ההנהגה הנוכחית של הפלשתינים, בגלל שבחודשים האחרונים לא עשתה ההנהגה הפלשתינית את המצופה ממנה, ולכן הממשל סבור שעל ערפאת ללכת הביתה עוד לפני ההליכה לבחירות".

הגורם ציין כי בוושינגטון מודעים לכך שערפאת ינסה לסכל את התכנית הזאת.

