

בעיתון 'אל קודס' התפרסם אתמול חזונו המדיני של שר הביטחון. בן אליעזר קרא לערביי הרש"פ לשוב לשולחן הדיונים, והבטיח להם כי אם הרשות תנטוש את דרך הטרור ישראל נכונה "לפנות התנחלויות מבודדות, כולל אלו שברצועה". עוד מציין בן אליעזר כי ישראל שואפת ל"שתי מדינות לשני עמים: ישראל ופלשתין, והן תחיינה זו לצד זו בדו-קיום ובשלום.

המדינה הפלשתינית, בתכניתו של שר הביטחון, "צריכה ליהנות מרצף טריטוריאלי בגדה המערבית, עם הסדרי מעבר מיוחדים בין הגדה המערבית לרצועת עזה. ישראל תפנה התנחלויות ברצועת עזה והתנחלויות מבודדות בגדה המערבית. רוב המתנחלים יוכלו לעבור לאזורים סמוכים לישראל, שבמסגרת הסכם יהפכו לחלק ממדינת ישראל. ישראל תהיה חייבת להבטיח שבניית ההתנחלויות בזמן ההסכם הזמני תוקפא".

ירושלים, עפ"י התכנית, תחולק, והר הבית יופקע מבעלותה של ישראל. "האינטרס הישראלי הוא להבטיח הפרדה מהשכונות הערביות במזרח הבירה. בעיר העתיקה והמקומות הקדושים יוקם גוף שלטוני שייווצר כדי לפקח על אזורים אלה, והוא יכיר בקשרים המיוחדים של כל צד להר הבית, בלי לשייך בעלות סופית עליו".

את סוגיית "זכות השיבה" מציע בן אליעזר לפתור באמצעות קבלת היוזמה הסעודית, המציעה, לדבריו "פתרון פרגמטי" לבעיית הפליטים, והוא "שיקום ויישוב הפליטים בפלשתין". יצוין כי "פלשתין" במפות הרש"פ משתרעת על פני ארץ ישראל כולה.

בתגובה לתכנית קרא ח"כ צבי הנדל מהאיחוד הלאומי לראש הממשלה שרון לפטר מיד את שר הביטחון . "בחוסר אחריות, בחוצפה ובעזות מצח, דקה אחרי שנופלות פצצות מרגמה על יישובי גוש קטיף, מביע שר הביטחון באוזני הפלשתינים את רצונו העז לעקור יישובים ולבצע טרנספר של המתיישבים החלוצים. במקום להיאבק בטרור, בן אליעזר עסוק במאבקים פוליטיים קטנים במפלגה שאיבדה את הדרך ואת הציונות, והוא עושה זאת על חשבון בטחונם של המתיישבים ושל אזרחי המדינה כולה", אמר הנדל.


