

ח"כ משה ארנס נבחר אתמול ליו"ר מזכירות הליכוד. בבחירות שנערכו במצודת זאב בתל אביב קיבל ארנס 20 קולות מתוך 55. מ"מ ראש עירית חיפה רפי לוי קיבל 18 קולות. איש הליכוד, איתן סולמי, המזוהה עם רה"מ שרון, קיבל 16 קולות.

מזכיר מרחב יש"ע בליכוד המשמש גם כמזכיר "הפורום לשמירת ערכי הליכוד" נתן אנגלסמן מסר לכתבנו אלקנה פרל כי נצחונו של ח"כ ארנס הוא נצחון הגרעין האידיאולוגי בתוך הליכוד. "אין לכך קשר מהותי למחנה של בנימין נתניהו", אמר.

אנגלסמן, שפעל במטהו של ח"כ ארנס הנבחר, אמר כי תפקידו של יו"ר המזכירות חשוב ביותר. "היו"ר משפיע מאוד בתוך המפלגה. הוא מנהל את המערכת ואת המנהלה. הוא ממנה את מנכ"ל הליכוד ואת הסמנכ"ל", אמר אנגלסמן.

לדבריו, אם האיש הנבחר היה מאנשיו של עמרי שרון, היה זה "סופו של הליכוד ושל הציבור האידיאולוגי שבתוך הליכוד. אנגלסמן הסביר כי אנשי שרון "עושים את כל התחבולות לוועידה הבאה ומי היה יודע מה יקרה לליכוד ולמחנה הלאומי בכלל". עוד הוסיף כי "למרות שכלפי חוץ נראה כי מדובר במהלך שולי למעשה הוא משמעותי ביותר".

יש לציין כי ח"כ משה ארנס מזוהה כאיש של בנימין נתניהו בסיעת הליכוד.

