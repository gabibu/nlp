

"ישראל היא המדינה היחידה בעולם, שבה יש יותר עובדים זרים מאשר מובטלים. זהו דבר חסר תקדים ומצריך תיקון". כך אמר היום אחה"צ אוהד מראני, מנכ"ל משרד האוצר, בהרצאה שנשא בגן התעשייה תפן בפני אנשי תעשייה מהגליל המערבי.

כתב עתי"ם מוסר כי לדברי מראני, ביולי יסיים האוצר לבצע את קיצוצי התקציב לשנה זו, כמיקשה אחת, והצעת התקציב לשנת 2003 תוגש לממשלה. מראני הוסיף כי התקציב לשנה הבאה יהיה מקוצץ, וזאת כדי לעמוד ביעד של 3% גרעון בתוצר הלאומי. אי הוודאות הבטחונית גורמת לאי ודאות כלכלית, ובשל כך קשה לתת אומדן לשיעור הצמיחה שיהיה בשנה הבאה, הוסיף מראני.

מראני ציין, כי בשל מערכת הקיצבאות ותשלומי העברה לאנשים בארץ, לא כדאי להם ללכת לעבוד ולדרוש רפורמה במערכות אלה. לדבריו, קיימת אוכלוסיה המשתכרת בין שכר מינימום לשכר הממוצע במשק, ולכן עדיף להם להשתייך למערכת הקיצבאות ולא למעגל העבודה.


בתוך כך מכה נוספת לעיר בית שאן מוכת האבטלה, מפעל מתן, אחד המפעלים הוותיקים בעיר העוסק בייצור מוצרי קרטון, נייר וציוד משרדי, ייסגר. המפעל נקלע לקשיים כלכליים ולכן הודיע בעליו ל-40 עובדיו כי הם מפוטרים וכי המפעל ייסגר.

עובדי המפעל, רובם מבוגרים החוששים לגורלם בייחוד עקב מצוקת האבטלה באזור. העובדים מתכוונים להפגין ביום ראשון בבוקר מול משרדי ראש הממשלה בירושלים

