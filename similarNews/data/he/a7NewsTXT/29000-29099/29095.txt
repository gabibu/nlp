

נמשכת היום היחלשותו של הדולר שחצה את קו ה-4.80 ונסחר בין הבנקים ברמה של 4.76 שקל לדולר. בסך הכל איבד הדולר השבוע 1.4% מערכו מול השקל. זו ירידה של 22 אגורות מאז הכריז הנגיד על העלאת הריבית ב-2% .

הירידה הנוכחית מחזירה את הדולר לרמתו כפי שהיתה לפני חודשיים.

גם המטבע האירופי, האירו, ממשיך לרדת מול השקל. הוא איבד 0.85% מערכו והגיע לרמה של 4.71 שקלים.

ההעלאה החדה בריבית בשיעור של 2%, עליה הכריז הנגיד ביום שני השבוע גרמה לפערי ריבית גדולים של יותר מ-7% בין הריבית הדולרית לריבית השקלית.

גורם נוסף שמשפיע על הירידה החדה של הדולר בארץ הוא מגמת התחזקות המטבעות האחרים בעולם מול הדולר ההולך ונחלש.

פעילים בשוק המט"ח מעריכים כי לאחר שנפרצה הרמה של 4.85 שקלים לדולר, צפוי המטבע האמריקני לרדת בשבוע הקרוב אפילו לרמה שבין 4.70 ל-4.75 שקלים לדולר.

הפעילים מציינים כי לטווח הקצר, התנודתיות במסחר במטבע חוץ, תהיה גבוהה.

