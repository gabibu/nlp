

תגובות השמאל הקיצוני לנאומו של בוש, האוהד את ישראל, הפתיעו גם חברי כנסת ואנשי רוח של השמאל. ח"כ אמנון רובינשטיין ממר"צ הביע אתמול בגלי צה"ל תמיהה על כך שאף על פי שמצריים ירדן וצרפת הודיעו כי הן מקבלות את נאומו של בוש רק השמאל הישראלי מתנגד לו.

"איני מבין למה אנחנו איננו צריכים לקבל אותו", אמר רובינשטיין. לדבריו הצטרף בשיחה לערוץ 7 הסופר אייל מגד ואמר כי ח"כ אמנון רובינשטיין הוא אדם הגון אך היה צריך לנער את חוצנו ממשתפי פעולה "אנשים טמאים כמו יוסי שריד", כלשונו, "שאיבדו כיוון ושאינם יודעים מי הם, בלשון המעטה". לדבריו, השמאל הישראלי שובר את שיאי עצמו וגורם נזקים למדינת ישראל.

"פניהם כשולי הקדרה" על כך שנשיא אמריקני מצדד בישראל, אמר מגד. לדבריו, יו"ר הכנסת אברהם בורג הגדיל לעשות כשהצהיר בתום פגישה עם שר החוץ הצרפתי החדש, בשמו ובשם השר, כי "הם" רואים בנאומו של בוש "סתימת אופק מדיני". דקות לאחר מכן, מספר מגד, הביע השר הצרפתי בראיון לתקשורת תמיכה מלאה בנאום הנשיא בוש והוסיף כי הנאום תואם את עמדותיהן של צרפת ושל אירופה. אנשי השמאל, אומר מגד, מתעלים על עצמם. עד עתה טרחו להרוות את צמאונו של העולם בהשמיצם את מדינת ישראל, ועתה, כשאין צימאון כזה הם עושים זאת בהתנדבות. מגד הוסיף כי השמאל השותף בעמדתו לאויב הפלשתיני, וכי מזה זמן רב הוא גורם נזק למדינת ישראל.

הוא סיפר כי כששהה בחו"ל ונפגש עם התקשורת העולמית הם שאלו אותו כיצד הוא רואה את ביטוייהם של אנשי שמאל. "מה יכולתי לומר להם?", שאל מגד, "שהם מטורפים וחולי רוח?"
ניסינו את דרכו של השמאל באוסלו, וניסינו גם את מתווה קלינטון, מציין מגד, והתוצאה היא ש"עם האוכל מתגבר אצל הפלשתינים התיאבון, שאין לו סוף אלא בכך שיראו אותנו שוחים בים התיכון".

מגד הביע ייאוש מהשמאל ואמר שהם משולים לקיר. "גם כשהם רואים את האוטובוסים השרופים ואת הגופות המוטלות 'זה לא מזיז להם'", אמר מגד.
