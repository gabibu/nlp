

לפני כארבעה חודשים נרצחו אשר מרכוס, טל קורצווייל, אריאל זנה, ערן פיקאר ואהרן, אריק קרוגליאק הי"ד בהתקפת מחבל על המכינה הקדם-צבאית בעצמונה. המחבל חתך את הגדר המקיפה את היישוב, חדר למבנה הישיבה הקדם צבאית ופתח במסע רצח של תלמידים.

אתמול ניצבו ב"מסדר הכנפיים" לבוגרי קורס טייס בבסיס חיל האוויר בחצרים שניים מתלמידי המכינה הקדם צבאית בעצמונה .

בטקס שנערך בבסיס חיל האוויר חצרים נכח נשיא המדינה, ראש הממשלה שרון, שר הביטחון, הרמטכ"ל ומפקד חיל האוויר האלוף דני חלוץ.

לאחר הענקת הכנפיים ביצעו חניכי קורס-הטיס מפגן קרקעי, שכלל תרגילי סדר חמושים. בין השאר, יצרו החניכים את הכתובת "בהצלחה", כהוקרה לרמטכ"ל שאול מופז המסיים את תפקידו בקרוב, ובכך גם את שירותו הצבאי. לאחר מכן, ביצעו מטוסי המוזיאון הוותיקים, ההרווארד והסטירמן, את המטס האווירי המסורתי. את מטוס ההרווארד הטיס אל"מ (מיל') דדי רוזנטל, טייס ותיק בחיל-האוויר.

שיאו של הערב היה המפגן האווירי, שנפתח במופע מרהיב של מטוס F-15I, מטוס הקרב המתקדם של חיל-האוויר. מיד לאחריו התקיים מטס של הצוות האירובאטי של חיל-האוויר, שפיזר עשן צבעוני מעל ראשי הצופים. במפגן השתתפו גם מטוסי פאנטום ו F-16, שביצעו תקיפה חיה של מטרות, ומטוס בואינג, שתדלק באוויר מטוס F-16. כמו כן המריא מטוס הרקולס באמצעות רקטות, ומסוקי קוברה ואפאצ'י ביצעו ירי טילים ותותחים לעבר מטרות.

את מקומו של מסוק היסעור במפגן תפס השנה מסוק הבלק-הוק (ינשוף). הינשוף קיים מופע קרקעי, ובמסגרתו הונחתו כוחות קרקעיים.
באתר חיל האוויר מובאים נתונים שיש בהם כדי לשפוך מעט אור על בוגריו הנוכחיים של קורס הטיס. רובם ילידי 1982, השנה שבה פרצה מלחמת לבנון. 48% מהמגזר העירוני, 20% מושבניקים, 16% קיבוצניקים, ו 16% מתגוררים ביישובים קהילתיים. 56 אחוזים מבוגרי הקורס מתגוררים במרכז הארץ, %34 בצפונה, ו 10 אחוזים מתגוררים בדרום הארץ.

6% מהבוגרים דתיים, ו 10% אינם ילידי ישראל. 92% מהבוגרים סיימו את לימודיהם התיכוניים במגמה ריאלית. 48 אחוזים מהבוגרים הדריכו בתנועות נוער לפני גיוסם ו 12 אחוזים יצאו לשנת שירות. ואשר לקשר המשפחתי, לאחוז ניכר של הבוגרים קרובי משפחה טייסים או משרתי חיל האוויר. ל 20% מהבוגרים יש אח או אב שמשרתים או ששירתו כאנשי צוות-אוויר.

לאחד מהם שני אחים טייסים, ואחד הבוגרים הוא דור שלישי לטייסים בחיל-האוויר. אביו היה טייס F-16גם סבו מצד אביו היה טייס, וסבו מצד אמו הוא האלוף (במיל') עזר ויצמן, נשיא המדינה לשעבר ומפקד חיל-האוויר לשעבר. ארבעה מאבות הבוגרים משמשים כמדריכי טיסה בקורס-הטיס הזה.

