

עמותת "בשמחה תמיד" הפועלת למען ילדים נפגעי הטרור, תקיים השנה מחנה קיץ עבור ילדים נפגעי טרור בישיבת בני-עקיבא בגבעת שמואל. בקיטנה ישתתפו כמאה ילדים נפגעים מכל רחבי הארץ וכן ילדים למשפחות שכולות שאיבדו את יקיריהן במלחמה שמנהל צה"ל נגד הטרור הערבי בימים אלו.

העמותה הוקמה בעקבות פיגועים רבים שכוונו מלכתחילה נגד הילדים. יו"ר העמותה יצחק שליסל אומר כי "אויבינו הערבים יודעים כי הפגיעה בילדים רכים היא הפגיעה הכי חזקה וכואבת שיכולה להיות, ובאכזריותם הרבה הם מנצלים זאת לרעה".

נעם ברוכי   מנהל הקייטנה הוסיף ואמר כי "כל הורה שנרצח פרושו ילדים יתומים" המטרה שלנו אומר ברוכי היא לשמח במעט את הילדים , "שמחה שתגרש את היאוש והדיכאון ותאפשר להמשיך במהלך החיים". מלבד הקיטנות העמותה מארגנת לילדים גם טיולים, ימי כיף וחונכות. כל שירותיה ניתנים לילדים בהתנדבות וללא תשלום, והיא פועלת בקרב ילדים נפגעים מכל הארץ, חילונים, חרדים, דתיים לאומיים, תושבי המרכז, תושבי יש"ע, עולים חדשים וישראלים ותיקים.

השמועה על קיטנה זו התפשטה והעמותה הוצפה בפניות ובבקשות מצד בני נוער מישיבות הסדר ומאולפנות המעונינים להתנדב כמדריכים.


