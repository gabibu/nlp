

הממשל האמריקני מנהל מגעים עם בכירים בהנהגה המרכזית של הרש"פ ומחוצה לה, בניסיון לאתר הנהגה פלשתינית חלופית. כתבת עתי"ם מוסרת כי בתדרוך כתבים אמר דובר משרד החוץ של ארה"ב, ריצ'ארד באוצ'ר, כי הממשל האמריקני מנהל מגעים עם בכירים פלשתינים "מרמת השטח ועד הצמרת".

"ארה"ב קוראת להם לקחת אחריות ולפעול להפסקת הטרור. זהו הצורך המיידי. הקונסול הכללי של ארה"ב בירושלים, רון שלייקר, מקיים סדרה של פגישות, היומן שלו עמוס בפגישות, עם מגוון גדול של פלשתינים. עם עשרות פלשתינים, בעמדות מפתח, בתוך המועצה המחוקקת והרשות הפלשתינית. אך גם מחוצה להם. שלייקר דיבר איתם לפני נאום הנשיא בוש, וגם אחריו", אמר באוצ'ר לכתבים, בציינו כי הממשל "אינו מצפה מהם שימתינו עוד 5 או 6 חודשים עד שיתקיימו בחירות, אלא שיקחו אחראיות כבר כעת".

(עתי"ם)
