

בשבוע הבא תתכנס ועידת מפלגת "העבודה", ובמהלכה היא צפויה לדון בהצעת חברי כנסת אחדים לפרוש מהממשלה. כך הוחלט אתמול במהלך פגישה שבה נכחו חברי הכנסת אברהם בורג, קולט אביטל, יעל דיין, חיים רמון, שלמה בן עמי, אברהם שוחט ואיתן כבל. חברי הכנסת מתחו ביקורת חריפה על הישארותה של מפלגת העבודה בממשלה.

העיתונאית נחמה דואק כתבה אתמול מאמר ב"ידיעות אחרונות", ובו היא מציינת כי נאומו של בוש טרף את קלפיה של מפלגת העבודה וזרע בלבול בתוכה. היא אמרה לערוץ 7 כי נכזבו תקוותיהם של אנשי העבודה שהשלום בפתח, ושנאומו התקיף של בוש יקדם את תכניותיהם המדיניות. לפתע הסתבר להם כי בוש אימץ את הקו של ממשלת שרון, הקו הימני, ובניגוד לציפיותיהם קרא לסלק את ערפאת. הם הופתעו לגלות כי לפי תכניתו של בוש רק בעוד שלוש שנים יחל מו"מ, וכי כעת אין תכנית לקיים ועידה אזורית. מהלך זה גרם להם לחוש שישיבתם בממשלה היא בגדר ברכה לבטלה, אמרה דואק.

אמנם במציאות יש השפעה למפלגת העבודה, שיו"ר שלה הוא שר הביטחון. השפעתם ניכרת, למשל, בכך שמדי פעם מפנים מאחז זה או אחר, אך "בגדול", במישור התהליך המדיני, הכל התמסמס, אמרה.

אמנם השמאל נאחז בקש של סוף התהליך, שבו הבטיח בוש שתי מדינות לשני עמים בגבולות 67', אך מדובר בסוף הדרך בעוד שהשמאל שואף לכך מלכתחילה. דואק ציינה כי גם בבית הלבן הבינו שהשמאל נתון בבעיה קשה וניסו "ליישר קו", במידה מסוימת, וזאת בהודעה שבטחונה של ישראל מותנה בהקמתה של מדינה פלשתינית, אך לדבריה, אין בכך כדי לבטל את התחושה של אנשי העבודה שהם מיותרים.

לדבריה, יו"ר "העבודה" תכנן להציג בפני הוועידה בשבוע הבא תכנית מפורטת, הכוללת ויתורים מפליגים בירושלים, ויתורים שגם ברק לא הציע, אך למפלגה מתברר כי אין לה גב של יותר מ 15 מנדטים, אין לתכנית קונצנזוס בממשלה, ובכירים במפלגת "העבודה" חלוקים ביניהם לבין עצמם בנושא הגדר הבטחונית מדינית. לדבריה, "העבודה" שרויה בבלבול גדול, וגם ציבור בוחרי המפלגה מביעים חוסר הבנה למתרחש בה ובמציאות המדינית בכלל.
