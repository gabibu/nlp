

בבית המשפט המחוזי בתל-אביב התקיים אתמול דיון ראשון בעניינם של מוסטפא דיראני והשייח' עבד אל-כרים עובייד. הדיון התקיים לאחר קבלתו של החוק חדש על פיו מוגדרים דיראני ועובייד כלוחמים בלתי חוקיים ובכך מתאפשר לצה"ל להמשיך ולהחזיק בהם כקלפי מיקוח.

עו"ד צבי ריש סניגורם של השניים טען בבית המשפט כי החוק הוא "פשע מלחמה" הסותר את החוק הבינלאומי. לדבריו מייד לאחר קבלת החוק החדש הגיש בשם מרשיו עתירה לבג"ץ נגד חוקיותו של החוק. ריש הוסיף כי אם בג"ץ ידחה את העתירה הוא ישקול לפנות בעניין לבית הדין הבינלאומי בהאג.

עד עתה הרמטכ"ל קבע שאדם הוא לוחם בלתי חוקי או חבר בארגון עויין המסכן את ביטחון ישראל ועל סמך חתימתו הוארך מעצרם המינהלי של האנשים. עם זאת החידוש בחוק החדש הוא שנטל ההוכחה שהעצור אינו עונה על הקריטריונים האלה מוטל על העציר עצמו.

דיון זה נערך על רקע דיווח של העתון הלבנוני "אל-מוסתקבל" שטען אתמול כי יש התקדמות במו"מ בנוגע לחילופי שבויים בין ישראל לחיזבאללה. "אל-מוסתקבל" דיווח עוד, שבמסגרת העסקה הנרקמת, הוחלט השבוע על העברתם של מוצטפא דיראני והשייח' עבד אל-כרים עובייד לכלא אזרחי. השניים, ששהו עד עתה במתקן צבאי ונועדו לשמש "קלף מיקוח", הועברו לכלא אשמורת ותנאי מאסרם שופרו.

על-פי העיתון, החיזבאללה מעוניין במיוחד להביא לשחרורו של מנהיג הפתח, מרואן ברגותי, שנעצר במבצע 'חומת מגן'.

חיים אברהם אביו של החייל החטוף בני אברהם אמר לערוץ 7 כי הוא מקווה להתבשר בבשורות טובות וכי ידוע לו שהגורמים המנהלים מו"מ פועלים בקצב אינטנסיבי יותר מבעבר. הוא ציין כי משפחות החיילים מקבלות עדכונים מידי פעם אך ללא פרטים שעלולים לפגוע בחשאיות. אברהם ציין כי הוא אינו מאבד תקווה וכי היא מתבססת על כך שהקביעה כי הבנים אינם בחיים אינה מעוגנת בעובדות כמציאת גופה, קבר או על עדות ראיה. הוא ציין כי תחושתו היא שבנו הפך להיות הבן של עם ישראל וכולם כואבים את הכאב יחד עם המשפחה.

אברהם הוסיף כי החליט להציע את מועמדותו למפלגה כדי להגיע בסמוך למקבלי החלטות. הוא אמר: "אין אנו יודעים מתי מתרחשים דברים, ומי עוצר אותם או מטיל עליהם וטו, ולכן חשוב לי להכנס לעולם הפוליטי הדמוקרטי בו מתקבלות ההחלטות החשובות", אמר. אברהם ציין כי הוא רואה בשיטת הפריימריז שיטה פסולה, המשחיתה את המערכת הפוליטית ומאפשרת ל"אנשים בעלי מאה ופחות בעלי דעה" דריסת רגל בעולם הפוליטי. לדבריו,"אם המפלגות הגדולות ישכילו לבטל את השיטה הנלוזה הזו ויאפשרו למנהיגות אמיתית לצמוח מתוך העם, אתמודד".
