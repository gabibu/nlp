

ח"כ משה ארנס נבחר היום (ה') בערב למזכיר תנועת הליכוד. ארנס גבר על שני מתמודדים נוספים שאחד מהם, איתן סולמי, היה מועמדו של ראש הממשלה לתפקיד. למזכיר הליכוד תפקיד חשוב בפיקוח על התנהולתה התקינה של התנועה וכן על התנהגות ראשיה. משה ארנס מחליף את יהושע מצא, שכיהן בתפקיד המזכיר במשך 7 שנים ועזב אותו לאחר שמונה לנשיא הבונדס.

נתן אנגלסמן ,מזכיר מרחב יש"ע בליכוד והמשמש גם כמזכיר "הפורום לשמירת ערכי הליכוד", מסר הערב לכתב ערוץ 7, כי הנצחון של ח"כ ארנס הוא של הגרעין האידיאולוגי בתוך הליכוד ולא קשור למחנה ביבי דווקא.

אנגלסמן, שפעל במטהו של ח"כ ארנס הנבחר, אמר כי תפקידו של יו"ר המזכירות חשוב מאוד. "היו"ר משפיע מאוד מאוד בתוך המפלגה. הוא מנהל את המערכת ואת המנהלה. הוא ממנה את מנכ"ל הליכוד ואת הסמנכ"ל. אם חס ושלום המזכיר היה איש של עמרי שרון היינו רואים את סופו של הליכוד ואת הציבור האידיאולוגי שבתוך הליכוד. אנשי שרון עושים את כל התחבולות לוועידה הבאה ומי היה יודע מה יקרה לליכוד ולמחנה הלאומי בכלל. כלפי חוץ זה נראה שולי, אבל זה מהלך מאוד משמעותי", אמר אנגלסמן.

איתן סולמי, המועמד לתפקיד מטעם ראש הממשלה, הגיע רק למקום השלישי. בכירים בליכוד מציינים כי למזכיר ישנה השפעה רבה על המהלכים המתרחשים במפלגה. "ניצול נכון של תפקיד זה יכול להשפיע רבות על התנהלותה של התנועה", הוסיפו גורמים בליכוד.

בבחירות למזכיר המפלגה שהתקיימו היום בבית מפלגת הליכוד השתתפו 55 מתוך כ- 63 חברי מזכירות הליכוד. בבחירות התמודדו שלושה מועמדים: משה ארנס, איתן סולמי ורמי לוי. כ   20 חברים תמכו בארנס, 18 תמכו ברמי לוי ו   16 בלבד תמכו בסולמי   מועמדו של ראש הממשלה לתפקיד. תפקידה של מזכירות הליכוד הוא לפקח על התנהלות מנגנון התנועה ועל המנכ"ל.

