

יאסר ערפאת הורה ביום חמישי בצו מטעמו, על העמדת כל מנגנוני הבטחון והשיטור הפלשתיניים, דהיינו מנגנון הסיכול הבטחוני, המשטרה והבטחון הלאומי, תחת פיקודו של מחזיק תיק הפנים עבד אל ראזק אל-יחיא, שקיבל את המינוי באחרונה. תיק הפנים היה עד עתה בידיו של ערפאת.

סוכנות עתי"ם מציינת כי בצעד זה סלל ערפאת, לעצמו, את הדרך לפיקוד ישיר על מנגנוני הבטחון, באמצעות עבד אל-ראזק אל-יחיא, הנחשב מקורבו ויד ימינו.

מקורות פלשתינים פירשו צעד זה באמרם, כי בעך עלה בידיו של ערפאת לצמצם את סמכויותיו של מפקד מנגנון הסיכול הבטחוני בגדה ג'יבריל רג'וב, שמצבו הפוליטי וקרנו בחברה הפלשתינית התערערו, עקב כניעת אנשיו במפקדתו בביתוניא, בזמן מבצע "חומת מגן".

סוכנות עתי"ם מציינת כי במקביל, האריך ערפאת את המנדט של מערכת המשפט העליונה ברשות הפלשתינית, לדבריו עד שניתן יהיה לערוך בחירות למשרות הבכירות במערכת זו.

עבד אל כרים אבו סלאח, יו"ר ועדת החוקה בפרלמנט הפלשתיני, אמר על צעד זה של ערפאת כי הוא אינו חוקי וסותר את הדוסתור, חוק היסוד שניסח ערפאת עצמו לפני שבועיים, המכונן לכאורה את עצמאותה של המערכת המשפטית ברשות הפלשתינית.

אבו סלאח אמר בשיחה עם סוכנות עתי"ם, כי הצעד של ערפאת איננו בבחינת רפורמה במערכת המשפטית, אלא להפך, השארתם של אי-הסדרים הישנים ונושאי המשרות האחראים לאי-הסדרים הללו, במערכת המשפט ובחברה הפלשתינית. (עתי"ם-דסק פלשתיני)
