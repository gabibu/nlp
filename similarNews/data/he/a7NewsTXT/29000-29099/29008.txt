

"אני מקווה שהשינוי בשידורי CNN כלפי ישראל לא יסתכם רק בסדרת הכתבות על קורבנות הטרור", כך אמר סמנכ"ל התקשורת וההסברה במשרד החוץ גדעון מאיר בתום פגישה שנייה עם ראש דסק החדשות ברשת CNN אית'ן ג'ורדן וסמנכ"ל לענייני אתיקה ריק דייויס.

ביום שלישי נפגשו שני הבכירים עם רה"מ שרון ועם שר החוץ שמעון פרס. אתמול נפגשו ג'ורדן ודייויס עם ראש אגף התכנון במטכ"ל אלוף גיורא איילנד, עם קצינת המודיעין אל"מ מירי אייזן ועם נציג דובר צה"ל, ודנו עמם בסיקור הטלוויזיוני בשטחי יש"ע.

תחקירה של העיתונאית טובי גרינוולד בנושא ה CNN, תחקיר שפורסם בג'רוסלם פוסט, בדק את זהות העומדים מאחורי רשת CNN, ויש בו כדי לתת מענה לתקווה שהביע סמנכ"ל התקשורת וההסברה במשרד החוץ גדעון מאיר, התקווה לאפשרות של שינוי מהותי ברשת.

גרינוולד, בראיון לתכנית "חופש השידור" בערוץ 7, אמרה כי מהתחקיר עולה הטיה שיטתית הנובעת מדעה פוליטית מגובשת האוהדת את הצד הערבי. גרינוולד סיפרה כי החלה בביצוע התחקיר מיד לאחר שבדיווח הCNN על הפיגוע באוטובוס בגילה, פיגוע שבמהלכו נרצחו 19 בני אדם, ציינה הכתבת כי האוטובוס החל את נסיעתו בשכונת גילה, שהיא "התנחלות בלתי חוקית". חוסר הרלוונטיות של נתון זה לרציחתם בהתפוצצות של 19 בני אדם כולל ילדים, היה "הקש ששבר את גב הגמל", אמרה גרינוולד, וציינה כי החליטה לבדוק היטב את זהותם ואת הביוגרפיה של העומדים בראש הרשת. בביוגרפיה של הכתבת שסיקרה את הפיגוע צוין כי היא עבדה בין היתר ב"פלשתין", אמרה גרינוולד, והוסיפה כי רק לאחר שהיא ציינה בפני ראשי הרשת שאין "מדינה" כזו, הם הסירו מילים אלו מהאתר.

לדבריה, בדיקת הביוגרפיה של סטיב קייס, יו"ר חברת האם של CNN AOLTimwarner , מעלה כי הוא בעליו של אתר פילנטרופי בשם helping.org , ואתר זה, יחד עם אתר נוסף בשם workforgood.org , קראו לתרום כספים לארגון ידידיה האמריקניים של תנועת השמאל הקיצונית "שלום עכשיו". גרינוולד הוסיפה שבאתר CNN , בקטע המפרט היכן מתקיימות מלחמות בעולם מופיעה ישראל כנלחמת נגד הפלשתינים, ובכותרת המשנה מצוין: "ישראל   פלשתין". מדובר בהשקפה מדינית שיטתית, המכתיבה את אופן הגשתן של החדשות אומרת גרינוולד.
