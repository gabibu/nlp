

כנס שדן בנושא שילוב ההומור כאחד הטיפולים בחולים, במאושפזים ובמטופלים בבית החולים, נערך אתמול במרכז הרפואי  אסף הרופא" שבצריפין.

המשתתפים בכינוס, וביניהם ליצן, טענו כי מחקרים מוכיחים שמצב רוח טוב תורם להחלמה. כמו כן טענו המתדיינים כי מה שתורם למצב הרוח הטוב הוא ההומור, נושא שלא תמיד זכה בבית החולים לכבוד הראוי לו.

במרכז הרפואי  אסף הרופא" מזה שנים אחדות עובד ליצן, כחלק מהצוות הרפואי. הליצן, שלמה אלגוסי, שהתמחה בארה"ב בתחום הליצנות, עובד במחלקות הילדים, במחלקת אשפוז יום ילדים, באונקולוגיה ובאשפוז יום מבוגרים, והתוצאות, לדברי בית החולים  אסף הרופא", מדברות בעד עצמן.
ההומור לא זו בלבד שהוא תורם להחלמה, אלא גם מייעל את עבודת הצוות הרפואי, וזאת מאחר שהמטופלים משתפים פעולה עמו ברצון ובחיוך.

הליצן אלגוסי עובד "אחד מול אחד" עם המטופלים, ובטכניקות שונות גורם להם לחייך. מבית החולים  אסף הרופא" נמסר, כי אין מדובר בהופעה של ליצן, אלא בשיחה, לא פעם אינטימית, אשר גורמת למטופל להביט על הבעיה הרפואית שממנה הוא סובל מזווית אחרת, פייסנית ומחויכת יותר.

כתב עתי"ם מוסיף כי המטופלים במחלקות השונות במרכז הרפואי  אסף הרופא" כבר יודעים מה הם ימי העבודה של שלומי הליצן, וממתינים לו בחיוך.

