

יו"ר האיחוד הלאומי ישראל ביתנו ביקש אתמול את תמיכת הנשיא משה קצב במאבקו הציבורי להקמת ועדת חקירה ממלכתית להסכם אוסלו. הנשיא קצב סירב בנימוק שמדובר בנושא פוליטי, והמליץ לליברמן ולסיעתו להצטרף לממשלת האחדות כדי להשפיע מבפנים.

לדברי ליברמן תנועתו שוקלת פעולה עממית בדרישה להקמת ועדת חקירה ממלכתית. "לא סביר שהשמאל הקים ועדות חקירה על רצח 13 ערבים באוקטובר 2000, על הארועים במערת המכפלה ועל מה שקרה בסברה ושתילה, ולא תוקם ועדה בעניין הסכם אוסלו שגרם למותם של 1,000 ישראלים ואלפי פצועים".

ח"כ ליברמן ציין כי בשעתו הנשיא נבון תמך בדרישה להקים ועדת חקירה לטבח סברה ושתילה.

ח"כ אליעזר כהן [צ'יטה] שהשתתף אף הוא בפגישה אמר לערוץ 7 כי יש צורך לחקור את הסכם אוסלו שהוביל את מדינת ישראל למצבה הנוכחי. הנחת היסוד של הסכם אוסלו היתה שהרש"פ תשלוט ותשמש פרטנר למו"מ, אך בפועל היא אינה שולטת וגם יוזמת טרור, אמר כהן. לדבריו ערפאת שילם בשבוע שעבר 20 אלף דולרים למפעילי הפיצוצים. הרש"פ היא ממשלת טרור, אמר כהן וזוהי תוצאה של הסכמי אוסלו. "מדוע אובדנם של כ 1000 הרוגים וכמה אלפי פצועים במלחמת אוסלו לא ייחקר?" שאל כהן והוסיף כי הוא סובר שרצונן של משפחות ההרוגים לדעת מדוע איבדו את יקיריהן לגיטימי, ובעיקר שבמלחמה זו משתמשים בנשק שמדינת ישראל נתנה להם כחלק מהסכמי אוסלו. כהן ציין כי נשיא המדינה הביע הסתייגות רשמית מהקמת ועדת חקירה בנימוק שהיא תעורר מהומה.

לשאלה "האם אפשר להניח שהנשיא תמך בועדת החקירה בדלתיים סגורות ושלא לציטוט?" השיב כהן "אני לא מכחיש".


