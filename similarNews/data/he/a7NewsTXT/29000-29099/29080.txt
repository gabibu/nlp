

נשיא בית המשפט אהרון ברק, מתח ביקורת קשה על הצעת החוק של ח"כ יוסי פריצקי משינוי להקים אומבודסמן, נציב תלונות הציבור, לבתי המשפט.
לטענתו של ברק, ההצעה של פריצקי תפגע בעצמאות השופטים ובתי המשפט, משום שלפי ההצעה יו"ר ועדת חוקה חוק ומשפט הוא שיבחר את האומבודסמן והוא שיפקח עליו.

בישיבה של מועצת לשכת עורכי הדין בירושלים אמר השופט ברק כי חשוב לשמור מכל משמר על עצמאות השופטים. לדבריו, ההצעה עלולה לגרום למצב, שבו שופטים יהיו כפופים בצורה זו או אחרת לכנסת או למשרד המשפטים. "זהו מצב בלתי נסבל וצריך להילחם נגדו" אמר ברק והוסיף "אתם רואים מצב שבו שופטים מוזמנים לתת הסברים? זה לא יעלה על הדעת"

ברק הדגיש כי הוא בעד מוסד של נציב תלונות ציבור לבתי המשפט, אבל כזה שיהיה כפוף להנהלת בתי המשפט ולא לכנסת, למשרד המשפטים או לכל גוף אחר. יוזם הצעת החוק ח"כ פריצקי אמר בתגובה כי נשיא בית המשפט העליון "מתבלבל בין עצמאות השופטים לעריצות השופטים". לטענתו, ישנם מקרים רבים של שופטים למעט אלו היושבים בבית המשפט העליון , שמתנהגים כלפי בעלי הדין או הפרקליטים בהתנהגות שאיננה ראויה ומערכת המשפט לא השכילה לטפל בתופעות אלו."תנוח דעתו של ברק" אמר פריצקי "עצמאותו ויוקרתו של בית המשפט העליון חשובה לי לא פחות מאשר לו".

הצעת החוק של ח"כ פריצקי עברה בקריאה ראשונה.

