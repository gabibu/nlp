

מידי פעם נחשפים סימני השחיתות של בכירי הרש"פ. לפי דיווחים של ערביי הרש"פ מפקד הביטחון המסכל לשעבר מוחמד דחלאן רכש באחרונה את ביתו של ראש עיריית עזה לשעבר בסכום של חצי מיליון דולר. המקורות מסרו כי מדובר בווילה של ראש העירייה לשעבר, הנחשבת לאחד הבתים היפים בשכונת אל רימאל שברצועת עזה.

עוד נמסר כי דחלאן שיפץ את הבית ועבר עם משפחתו להתגורר בו, וכי על הבית הוצבה שמירה, וסיור מפטרל סביבו בכל שעות היממה. את האבטחה סביב ביתו החדש של דחלאן מבצעים חיילי הרש"פ, העומדים לרשות דחלאן אף על פי שהתפטר מתפקידו לפני שבועות אחדים.

אין זו הפעם הראשונה שנחשפות תופעות השחיתות בהתנהגותם של בכירי הרש"פ. בפברואר 02' פרסם ערוץ 7 את דברי מתאם הפעולות ביש"ע אלוף עמוס גלעד. בשיחה עם לוחמים יהודים ותיקים במלחמות העולם, שהגיעו מארה"ב, מאוסטרליה, מבריטניה וממדינות אחרות הוא אמר אז כי הסיוע של ארה"ב, גרמניה ומדינות נוספות באירופה לרש"פ בכסף מזומן מעשיר את ראשי הרשות כפרטים ומעמיק את השחיתות ברש"פ.

האלוף ציין כי סגנו של ערפאת אבו עלא "בנה בית נופש באחת מערי הרש"פ בעלות של מיליון דולרים וחצי. הדבר מעורר את רוגזם של פלשתינים רבים ברשות, הכורעים תחת נטל כלכלי כבד, והחוזים בעיניים כלות בהתנהגותם המושחתת של בכירים פלשתינים", אמר.

יתר על כן: לדבריו, הסיוע בכסף מזומן לרש"פ משמש לא אחת לרכישת נשק במקום להשקעות בתשתית האזרחית בשטחי הרשות.
מלבד בניית בתי פאר עוסקים בכירי הרש"פ גם בהברחות סמים ובלקיחת שוחד. ביולי 01' דיווח בכיר ברש"פ כי אל הרש"פ מתנהלת מערכת של הברחת סמים ערה, וכי את עיקר ההברחות מבצעים בכירים ומיוחסים פלשתינים, המשלשלים כספי שוחד לידי אנשי הביטחון העוצרים אותם.

לדברי הבכיר, שוטרי הגבול הפלשתיניים מאפשרים למיוחסים פלשתינים מסוימים להבריח סמים ממצריים אל הרש"פ ולמכור את מרכולתם בשטחי הרשות ביש"ע.
עצימת עין זו מזכה את אנשי המנגנון בתשלום נאה של אלפי דולרים. הבכיר הוסיף כי אצולת הממון זוכה ליחס סלחני מצד הרש"פ כשהיא מבריחה הרואין ממצרים ומפיצה אותו בשכונות העוני ובמחנות הפליטים. כן ציין כי מכת הסמים כבר חדרה לתוך בתי הספר ברחבי הרצועה.
