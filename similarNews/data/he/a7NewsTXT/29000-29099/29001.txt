

גם היום ממשיכים חיילי צה"ל לפעול בעיר חברון. הכוחות מכתרים את בניין ה"עימארה"- מתחם הממשל הפלשתיני בעיר, אשר בתוכו ממשיכים להתבצר כמה עשרות מחבלים מבוקשים. בצה"ל נשקלת כעת האפשרות לפעול ביתר תקיפות כלפי המחבלים בעיקבות סירובם להיכנע. בצה"ל מכחישים את הידיעות על כך, שכביכול, מתנהלים מגעים עם המחבלים המתבצרים. עד עתה השמיד צה"ל בחברון מאות מטעני חבלה ועצר עשרות רבות של מחבלים מבוקשים.

כוחות צה"ל מכתרים את מבנה ה"עימארה" זה היום השלישי ומבצעים מידי פעם ירי למקומות חשודים. אחה"צ ובמשך הלילה התנהלו במקום חילופי אש כבדים כאשר צה"ל מפעיל מסוקי קרב שירו טילים לעבר המתחם. צהל דאג היום להכחיש את השמועה שכביכול מתנהלים מגעים בין המחבלים המתבצרים לבין כוחותינו. טענות אלו, מוסיפים בצה"ל, באות על מנת ליצור זהות בין המקרה הנוכחי לבין פרשת התבצרות המחבלים בכנסיית המולד בבית לחם.

בידי השב"כ וצה"ל מידע ולפיו בניין הממשל בחברון שימש בסיס יציאה בעבור מחבלי התנזים בדרכם לפיגועים ביש"ע ובתוככי "ישראל הקטנה". בין היתר, מצויים במקום המחבלים שהוציאו לפועל פיגועים בכרמי צור, באדורה ובגבעת החרסינה. בבניין המודיעין הכללי בעיר, סמוך לבניין הממשל, ובמקומות נוספים בעיר נמצאו בשלושת הימים האחרונים יותר מ-100 מטעני חבלה וחומרי נפץ, ואת רובם פוצצו חבלנים במקום הימצאם. בין המטענים נמצאו גם מטעני קלע שבהם השתמש ארגון החיזבאללה בלבנון. בצה"ל מציינים כי הופתעו מגילוי מטענים מהסוג הזה בחברון. בצה"ל העריכו כי הפעילות בעיר חברון, כמו גם בכל שאר הערים הערביות ביש"ע, תימשך עוד כמה שבועות לפחות, כל עוד יהיו התרעות על כוונה לצאת לפיגועים בישראל.

מפקד גדוד 101 של חטיבת הצנחנים סא"ל דוד בלומנפלד אמר לכתבים שהורשו לסייר באזור חברון כי כוחותיו יחזיקו בשטח כל עוד ימנע הדבר התקפות טרור. "הזמן משחק לטובתנו. אנו יודעים מי האנשים שנמצאים בפנים. המבנה מכותר. לאט לאט האנשים מסגירים את עצמם", הוסיף.

כוחות צה"ל לכדו היום בחברון מחבל בכיר בארגון החיזבאללה אשר ככל הנראה היה אחראי לקשר ישיר בין הארגון לבין תשתית הטרור ביש"ע. כמו כן, עצר היום כח צה"ל בבית לחם את נידאל אבו עקר, מחבל בכיר בארגון "החזית העממית לשחרור פלסטין", אשר היה מבוקש זמן רב ע"י כוחות הבטחון.

בשעות הבוקר הופעל מטען חבלה לעבר כוחות צה"ל בעיירה בית סחור, ממזרח לבית לחם. לא היו נפגעים לכוחותינו.

למחלקת האינטרנט של ערוץ 7 נמסר כי משטרת ש"י, בגיבוי צה"ל, תפסה עשרות מכוניות גנובות ברחבי חברון. הן רוכזו ברחבת מערת המכפלה. מכוניות אחרות פוצצו.

בבוקר עצר כוח צה"ל ליד העיר שכם את מחמוד עיסא, מחבל מבוקש בכיר בחזית העממית. המחבל, שנעצר במערה באזור, היה מעורב בפיגוע בשוק בנתניה, פיגוע שבו נרצחו שלושה ישראלים, ובתכנון הפיגוע האחרון באיתמר, שבו נרצחו חמישה ישראלים. כתבנו קובי פינקלר מוסר כי המחבל המבוקש הועבר לחקירה בשב"כ.

בנוסף השתלט צה"ל על כלא ג'נד בשכם ולכד כ   50 שוטרים פלשתינים. בחיפוש בבית הכלא נמצאו אמצעי לחימה רבים, ובהם עשרות כלי נשק מאולתרים, מאות מחסניות, מאות אפודי קרב ו-150 סכינים. כמו כן נתפסו מטעני חבלה מאולתרים, רובי קלשניקוב ורימונים.

צה"ל פועל במקביל גם בחבל עזה. כוחות צה"ל חשפו ופוצצו מנהרה להברחת נשק, חמישה מטרים עומקה ודפנותיה נעשו מעץ. בשבועות האחרונים נחשפו ופוצצו עוד מנהרות אחדות באזור "השטח הוורוד", שבשליטה בטחונית ישראלית.
