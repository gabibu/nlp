

אתמול חתמה המפד"ל על הסכם קואליציוני עם הליכוד. ההסכם מבוסס בין היתר על הגדרת נאומו המדיני של ראש הממשלה שרון בכנס הרצליה כבסיס לקווי היסוד של הממשלה. על פי דיווחו של כתבנו חגי סרי מדובר בנאומו של שרון לפני שלושה חודשים, ובו הצהיר כי המדינה הפלשתינית תהיה מפורזת, וכי היא תוקם לאחר ביצוע שורת רפורמות ברשות בהתאם לחזון הנשיא בוש.

למפד"ל הובטחו תיק הבינוי והשיכון וגם תיק העבודה והרווחה.

בשיחה לערוץ 7 אמר ח"כ שאול יהלום מהמפד"ל כי הישגיה של מפלגתו ביחס לקווי היסוד של הממשלה מתאימים למי שקיבל רק שישה מנדטים. היינו מעדיפים קווי יסוד נוקשים מאלו שקיבלנו, אומר יהלום, ומציין כי מדובר בקווי היסוד של הממשלה היוצאת, וכן בהגדרה מדינית של "נאום ראש הממשלה בכנס הרצליה". האלטרנטיבה, אמר יהלום, הייתה שהליכוד היה חובר אל העבודה ולא פונה אל הימין. הוא ציין כי ראש הממשלה הבטיח כי לפני תחילתו של כל מו"מ מדיני יעמוד הנושא שיידון בו להצבעה בממשלה. "נקווה שאם יועלה נושא מדינה פלשתינית הליכוד לא יהיו שפנים ", אמר יהלום והוסיף כי המפד"ל צירפה מכתב נספח להסכם הקואליציוני, ובו היא מביעה את התנגדותה למדינה פלשתינית, והצהירה כי תעשה כל שבכוחה להתנגד למהלך זה. לדבריו, גם בחירת המפד"ל במשרד הבינוי והשיכון מאפשר עצירת מדינה פלשתינית, וזאת באמצעות בנייה ביישובים.

בשיחה לערוץ 7 דיבר ח"כ זבולון אורלב מהמפד"ל על הוויתור שנאלצה המפד"ל לעשות על תיק החינוך. הליכוד, אומר אורלב, הבהיר לנו כי תיק זה אינו נתון למו"מ. אורלב אמר כי ההבנות שהושגו בין המפד"ל לשינוי הן בקנה מידה היסטורי. המפד"ל יכלה, אומר אורלב, לבנות קואליציה נעימה עם המפלגות החרדיות, האיחוד הלאומי והליכוד, אך היא ראתה חשיבות במניעת התסיסה הפנימית בעם, שהתבטאה בסרבנות להילחם ובליבוי שנאה בין אחים, וזאת לנוכח המלחמה העומדת בפתח, מלחמת אוסלו והמצב הכלכלי הקשה. "נכון", מוסיף אורלב: "ניצחנו בבחירות, אבל צריך לחיות יחד למחרת, והמפד"ל חזרה לתפקידה ההיסטורי לחבר בין חלקי העם".

עוד אמר אורלב כי במקום להשאיר את הצד החילוני כ"צד מגדף ומחרף" את התורה, את היהדות ואת הזהות היהודית של המדינה הצליחה המפד"ל להכניס את שינוי לקואליציה לאחר שקיבלו עליהם חלקים של הסטטוס קוו. הוא ציין כי שינוי ויתרה על נושאי התחבורה הציבורית בשבת, על נושא הנישואים האזרחיים, על ההכרה בזרמים שונים ביהדות, ועל חוקי הפרדת הדת מהמדינה, והמפד"ל, יחד עם שינוי, הסכימו על הכנסת שינויים בחוק טל ובחוק הלפרט. חוק טל, לדבריו, יבוטל, ובתוך שנה ייחקק חוק אחר, ובו תבוא לידי ביטוי הכוונה לעודד יציאת חרדים לשירות בצה"ל ויציאה למעגל התעסוקה. יש צורך, הוא אומר, לחשוב על בונוסים ועל תגמולים שימשכו את בחורי הישיבות לקבל את השילוב בין סייפא לספרא. גם חוק הלפרט יבוטל, ובמקומו ייחקק חוק שיקבע כי כל ילד יקבל הקצבה שווה. הוצאות על ילד ראשון, אומר אורלב, גבוהות יותר מההוצאות עבור ילד חמישי, ולכן הצעת המפד"ל היא לקחת את כל הכסף שמדינת ישראל מקדישה לקצבת ילדים ולחלקו באופן שווה לכל הילדים.

אורלב ציין כי המו"מ שהתנהל כביכול בין הליכוד לעבודה לא היה אלא "ריקוד פוליטי", שנועד בסופו של דבר להטיל את האשמה של כישלונו על ראש הממשלה שרון. "המפד"ל שימשה תירוץ טוב לכך", אמר אורלב.
