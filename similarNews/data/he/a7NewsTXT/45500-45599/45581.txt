

בישיבת סיעת העבודה בכנסת היום שוב פרצה סערת רוחות. זאת לאחר שיו"ר המפלגה ח"כ עמרם מצנע חזר וטען כי השתתפות העבודה בממשלת האחדות היתה הגורם לכשלון של המפלגה בבחירות.

בישיבת סיעת העבודה בכנסת היום שוב פרצה סערת רוחות. זאת לאחר שיו"ר המפלגה ח"כ עמרם מצנע חזר וטען כי השתתפות העבודה בממשלת האחדות היתה הגורם לכשלון של המפלגה בבחירות.
למשמע הדברים הללו נטש ח"כ בנימין בן אליעזר בזעם את הישיבה ולא שב.

חלק מהישיבה עסק בהפקת לקחים מהמצב ובהתארגנות הסיעה לפעילות במסגרת האופוזיציה. הוחלט על הקמת צוות בהשתתפות עמרם מצנע, דליה איציק, אופיר פינס, שמעון פרס ובנימין בן אליעזר אשר יתאם את עבודת הסיעה באופוזיציה.

המשתתפים בישיבה דיווחו כי, היא התנהלה באופן יחסי על מי מנוחות כאשר האוירה היתה של רצון לשתף פעולה ולעבוד במשותף. שר הבטחון לשעבר בנימין בן אליעזר אמר, כי "יש לי אמנם הרבה בבטן, אבל אני מבטיח לפעול לשיקום המפלגה, אני נרתם לעזור".הוא חזר וציין כי מציק לו שכל פעם תולים את האשמה להפסד בבחירות בשל השתתפות של המפלגה בממשלת האחדות.

סערת הרוחות פרצה כאשר מצנע סיכם את הדברים: "תודה רבה על העצות, רק חבל שלא עשיתם 10 אחוזים ממה שאתם מדברים עכשיו". הוא לא הסתפק בכך וחזר על האשמתו כי ממשלת האחדות היא אחת הסיבות לכשלון של מפלגת העבודה בבחירות.

בן אליעזר לא הגיב, אבל פשוט קם מכסאו ויצא בפנים זועמות מן החדר. בישיבה התפתחו חילופי דברים קולניים שנשמעו היטב מבעד לדלת הנעולה. "די, בסרט הזה כבר היינו", צעק אפרים סנה. "למה אתה עושה את זה? אנחנו הסיעה שלך". חילופי הדברים נמשכו עוד דקות ספורות במהלם גם ח"כ שמעון פרס ביקש ממצנע להפסיק להאשים את הממשלה הקודמת.

לאחר מכן הסתיימה הישיבה ולדברי משתתפים בה, מצנע שוב לא הוכיח בגרות פוליטית משום שהוא חזר והעלה את נושא ממשלת האחדות על אף שהאוירה במפלגה החלה להשתפר וחבריה התכוונו ברצינות לסייע לו במלאכת השיקום של המפלגה באופוזיציה.
