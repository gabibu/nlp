

מטוס מדגם "ססנה" נעלם וככל הנראה התרסק אתמול בפקיסטן, ובין שמונת הנוסעים שבו, שר הנפט והמכרות של אפגניסטן, ג'ומע מוחמד מוחמדי ושלושה מעוזריו, כך מסרו מקורות בקראצ'י.

"נראה שהמטוס התרסק. אינני חושב שיש אפשרות אחרת", מסר מקור ברשות התעופה האזרחית של פקיסטן, שדיבר בעילום שם.

"בין יתר הנוסעים, פקיד בכיר במשרד החוץ הפקיסטני, וכן סון צ'אנג פנג, מנכ"ל חברת סינית לייצור צינורות", מסר מקור בחברת "סטאר אוויישן", שחכרה את המטוס מסוכנות סיוע פרטית.

מוחמדי שהה בסוף השבוע בפקיסטן לשיחות בעניין פרויקט להנחת צינור בין טורקמניסטן לפקיסטן, דרך אפגניסטן.

קודם לכן מסר ארגון סיוע פרטי פקיסטני, כי מטוס שבבעלותו נעלם מעל כף מונז, לא הרחק מעיר הנמל קראצ'י, בדרום המדינה.
