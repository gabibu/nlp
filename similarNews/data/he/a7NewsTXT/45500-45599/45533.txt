

עיראק ניצלה פרוייקט לבניית רכבת תחתית בבגדאד כדי להסתיר עבודות לכריית מנהרות לאחסון נשק להשמדה המונית, כך אמר ביום ראשון חוסיין שאריסטאני, מדען שעבד עבור ממשלת עיראק.

את הדברים אמר שאריסטאני בראיון לרשת הטלוויזיה סי.בי.אס.

שאריסטאני ציין, כי צבא עיראק קיבל את תכניות הבניה של הרכבת התחתית על מנת להסתיר נשק להשמדה המונית.

"סדאם חוסיין מתכוון להשתמש במנהרות כדי ליצור טבעת של חומרים כימיים רעילים מסביב לבגדאד", הטעים המדען.

"איש לא יוכל להימלט, ומי שירצה לתקוף את העיר יצטרך לעבור דרך הטבעת הכימית", אמר.

"בנוסף לכך, סדאם חוסיין עשוי להסתתר במנהרות, שישמשו לו דרך מילוט. יש מנהרה המסוגלת לעמוד בהתקפה גרעינית, ואם הוא ישרוד במנהרה, הוא ינצח במלחמה, משום שבעיניו, לנצח במלחמה פירושו לשרוד בה", אמר עוד המדען.

"כעת יש רשת סבוכה של מנהרות חופפות, לאורך יותר מ-100 ק"מ", הוסיף שאריסטאני.

רשת סי.בי.אס, ציינה, כי המדען, שישב בכלא 11 שנה ושעבר עינויים, נעצר משום שסירב לבנות פצצה גרעינית, והוא נמלט מהכלא במהלך הפצצה בימי מלחמת המפרץ ב-1991.
