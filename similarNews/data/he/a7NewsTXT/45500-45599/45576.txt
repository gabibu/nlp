

ח"כ ישראל כ"ץ מהליכוד נבחר פה אחד ליו"ר של ועדת הכספים הזמנית. הצבעה על המינוי החדש נערכה בישיבתה הראשונה של ועדת הכספים הזמנית בכנסת ה-16, שבה 17 חברים בלבד.

ח"כ כ"ץ אמור לכהן בממשלה החדשה בתפקיד שר החקלאות ולפיכך הודיעו אחדים מהדוברים, כי לא יצביעו נגדו למרות שהם נציגי האופוזיציה. את תחילת הישיבה הראשונה ניהל יו"ר הכנסת החדש, ח"כ ראובן ריבלין, שבראשית דבריו התייחס למינוי הצפוי של ח"כ כ"ץ לשר החקלאות ואמר: "זמניותו הברורה של יו"ר הוועדה הזמנית היא בשל כך שעם ישראל זקוק לכ"ץ במקומות אחרים בממשלה - ויש החושבים שתפקיד שר הוא חשוב יותר מתפקיד יו"ר הוועדה - ולכן עתידו של כ"ץ לפניו". עוד הבהיר ריבלין, כי הוא שמח להיות בתפקיד הראשון לאחר שנבחר לתפקיד יו"ר הכנסת בעת כינונה של ועדת הכספים החדשה "זאת פעולה ראשונה של הכנסת החדשה", ציין והוסיף, "מפני שאנו חיים על פי הנושאים הכלכליים, העולים בוועדת הכספים, וצריכים לבחור יו"ר זמני".

במהלך הישיבה שולבו גם שבחים רבים לאופן ניהול הישיבות בכנסת הקודמת על-ידי היו"ר היוצא, ח"כ יעקב ליצמן. בדברי תשובתו הקצרים בפני הוועדה הדגיש ח"כ ליצמן, כי "לגבי הליכוד מה שיש לי לומר עקב ההתפתחויות הפוליטיות - לא אומר זאת פה. אולם לגבי חברי בוועד הכספים אני רוצה להודות לכולם על שיתוף הפעולה בעבודה המרתקת. העברתי בוועדה, בכנסת הקודמת, הרבה תקציבים ויותר מכך - קיצוצים. זה אפיין את הממשלה היוצאת ולצערי אני צופה כך לגבי הממשלה הנכנסת שתעסוק בקיצוצים יותר מבתקציב. אני רוצה לומר שהאופוזיציה היתה אחראית מאוד, בכנסת הקודמת ונציגיה ישבו פה יותר מאשר נציגי הקואליציה", חתם דבריו באירוניה.
