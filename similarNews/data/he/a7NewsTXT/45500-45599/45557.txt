

מפקד חיל האוויר, האלוף דן חלוץ, הורה הערב על קירקוע כל מערך מטוסי האף-16 בחיל האוויר, עד להנחייה חדשה, וזאת בעקבות התרסקות מטוס האף-16 באיזור חבל התענכים בשעות הצהריים.



מפקד חיל האוויר, האלוף דן חלוץ, הורה הערב על קירקוע כל מערך מטוסי האף-16 בחיל האוויר, עד להנחייה חדשה, וזאת בעקבות התרסקות מטוס האף-16 באיזור חבל התענכים בשעות הצהריים.

כזכור, סמוך לשעה 1 וחצי בצהריים אירעה תקלה טכנית במנוע מטוס מסוג אף-16 בעת טיסת אימונים שיגרתית, בשלב הגישה לנחיתה בשדה התעופה הצבאי רמת דוד.

מתחקיר ראשוני עולה, כי הטייס פעל על פי ההנחיות ודיווח לעמיתיו במיבנה המטוסים שטס עימו ולמגדל הפיקוח על התקלה. מיד לאחר הדיווח כבה המנוע והטייס, רב סרן במילואים, נטש את המטוס וצנח בשלום.

כמו כן עולה, שבשל המרחק הרב יחסית ממסלול הנחיתה ובשל תנאי מזג האוויר הקשים לא היתה אפשרות לנחיתת אונס.

מפקד חיל האוויר הורה על בדיקת התאונה ועל הגורמים שהביאו להתרסקות המטוס. כמו כן הורה על העברת ממצאי החקירה, שתושלם בעוד מספר שבועות ככל הנראה, לכלל טייסות האף-16 בארץ ולצבא ארה"ב. יש לציין כי מאז 1995 התרסקו 11 מטוסי אף-16 רובם בשל תקלות טכניות.

בחיל האוויר מדגישים כי אין שחר לטענה של הפלשתינים, כי הצליחו להפיל את המטוס באש מהקרקע. החמאס הודיע אחרי שפורסמו הידיעות על נפילת המטוס, כי שניים מאנשי הזרוע הצבאית שלו ירו על מטוס הקרב ברובים מהקרקע והפילו אותו.
