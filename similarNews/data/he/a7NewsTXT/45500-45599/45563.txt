

משרד הבריאות הורה ליישובים דן, דפנה מעין ברוך, כפר גלעדי ושניר, לא לשתות או לבשל ממי הברזים המסופקים אליהם בשל עכירות גבוהה של המים.

בבדיקות שערכו פקחי משרד הבריאות היום ביישובים בגליל העליון, נמצא, כי עכירות המים עולה מעבר למותר בתקן. מדובר ביישובים, דפנה, דן, מעין ברוך, כפר גלעדי ושניר המספקים לעצמם את מי-השתייה מהדן והבאניס ללא סינון.

ממשרד הבריאות נמסר כי עכירות המים נובעת מהגשמים הרבים שגרמו לשיטפונות בנחלים וסחף שזיהם את המים.

כתב עתי"ם מדווח, כי יישובים נוספים בגליל העליון, גונן, להבות הבשן, כפר בלום, שדה נחמיה, עמיר, נאות-מרדכי, כפר סולד, שאר ישוב ובית הילל נתבקשו לבצע בדיקות דומות, כדי לבחון את עכירות המים. אם ימצא כי העכירות גבוהה מהמידה בתקן, יאסרו השתייה או הבישול גם במים המסופקים ליישובים אלה.

ממשרד הבריאות נמסר כי גם ביישובים ברמת הגולן, מג'דל שאמס, בוקעתא, מסעדה, עין קניה, הר אודם, נווה אטיב, שעל ובסיסי צה"ל בצפון רמת הגולן, השואבים את מי השתייה שלהם מנחל הבניאס, נדרשו להרתיח את המים. זאת, בשל הסחף הרב שהצטבר במים.

חנה סלע, מהנדסת מחוז הצפון במשרד הבריאות, מסרה כי פקחי המשרד ממשיכים לעקוב אחר עכירות מי השתייה בצפון ויפרסמו הנחיות בהתאם.
