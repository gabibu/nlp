

הרב מרדכי אליהו שליט"א שולל את ההסכם בעניני דת ומדינה שהושג בין המפד"ל, שינוי וליכוד.

מקורביו מסרו לערוץ 7 כי הרב מתנגד לפירוק משרד הדתות, לשינוי חוק טל ולהכרה של המדינה בנישואים של פסולי חיתון. "אפילו ברוסיה הסובייטית היה משרד דתות", אמר הרב למקורבים.

הוא גם מודאג מאוד מהסכמת המפד"ל להכללת נאום הרצליה של שרון בקווי היסוד של הממשלה.

עוד נודע לערוץ 7 כי רק היום יפגשו ראשי המפד"ל עם הרב אברהם שפירא ויציגו בפניו את פרטי ההסכם עם הליכוד ושינוי. אתמול נפגש הרב שפירא בעניין זה עם הרב אליהו.

כתבנו חגי סרי מציין כי על פי ההסכם הזה יחדלו המועצות הדתיות להתקיים במתכונתן הנוכחית, רוב עובדיהן יפוטרו בתוך 6 חודשים ותקציבן יוקטן מאוד. כמו כן ישונה אופן התקצוב של הישיבות והאולפנות התיכוניות: תבוטל הקצבה קבועה של 250 מיליון שקלים למוסדות תורניים אלה, ובמקומו יותקן חוק מיוחד בנושא זה.
