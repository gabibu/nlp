

בישיבת סיעת העבודה בתל אביב התמודד מצנע עם אווירת האי נחת ששררה בקרב בכירים בעבודה על סיומו הלא חיובי של המו"מ עם הליכוד. שמעון פרס כינה את המו"מ שניהל מצנע עם הליכוד "רשומון". פרס הדגיש בפני מצנע כי התרשם מראש הממשלה שרון כי אין כל קשר בין החתימה על הסכם קואליציוני בין הליכוד והמפד"ל ובין המו"מ בין שרון ובין מצנע. עוד אמר פרס כי היה צריך לשלוח למו"מ צוות רחב יותר של אנשים והוסיף: "אין כאן מפלגה של איש אחד. אם יש יותר מדעה אחת אפשר להביא זאת למוסדות המפלגה".

בהופעתו בפני המפלגה התעמת מצנע גם עם בנימין בן אליעזר. הוא טען כי חולשתה של מפלגת העבודה נובעת משותפותה בממשלת האחדות של שרון, שהתמוטטה לפני חודשים אחדים. על כך השיב בן אליעזר בזעם כי אסור לו להאשים את מפלגת העבודה, וכי גם בעירו של מצנע חיפה היה פיחות בולט בכוחה של מפלגת העבודה. "תפסיק להיתלות בעניין ממשלת האחדות", הוסיף בן אליעזר.

עימות נוסף נתגלע בין יו"ר הסיעה דליה איציק לבין מצנע. איציק ניסתה לסכם את הדיון הסוער בסיעה, אך מצנע נכנס לדבריה, ובתגובה על כך אמרה איציק: "אתה תנהל את המפלגה ואני אנהל את הסיעה".

ועוד בענייני הרכבת הממשלה: ה B.B.C. דיווח על כניסת המפד"ל לממשלה. תחת הכותרת "מפלגת המתנחלים הצטרפה לקואליציה של שרון" "מבשר" ה B.B.C. למאזיניו כי ראש הממשלה שרון חתם על הסכם שיביא אל תוך ממשלתו את המפלגה "הקיצונית לאומית דתית" וכי בכך ויתר על אפשרות של הקמת קואליציה עם העבודה. סלע המחלוקת בין העבודה לליכוד הוא המפד"ל, מדווח רדיו B.B.C., וכינה את המפלגה "שופרה של תנועת המתנחלים". "העבודה, שמעוניינת בחזרה לשיחות עם הרש"פ, ובנטישת חלק מההתנחלויות, התנגדה לכניסת המפד"ל לממשלה. לטענתו, המפד"ל עלולה לתקוע מקלות בגלגלי "השלום".

"המפד"ל", מציין הB.B.C. "מתנגדת למדינה פלשתינית ומאמינה בהרחבת התנחלויות בשטחים, השנויים במחלוקת". "שינוי, שהיא מתונה יותר", נכתב בכתבה, "אמרה כי המפד"ל, על ששת מושביה ושני שריה, אינה יכולה לבלום את ההתקדמות לעבר תכנית "מפת הדרכים".
