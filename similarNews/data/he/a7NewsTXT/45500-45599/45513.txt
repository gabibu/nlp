

סא"ל במיל הרב אבי רונצקי מאיתמר אמר לערוץ 7 כי בימים אלה צה"ל עורך "טיפול שורש" בשכם ובעיקר בקסבה, שהיא לבה של שכם, ושבה מסתתרים מבוקשים רבים.

אין זו הפעם הראשונה שצה"ל פועל בקסבה, ומאז מבצע "חומת מגן" כבר נעשו פעולות אמר הרב רונצקי, אך כאמור עתה הוחלט על טיפול שורש. רונצקי ציין כי שכם היא עיר המונה 188 אלף תושבים, וכי נוסף על כך מקיפים אותה כפרים רבים הנחשבים לפריפריה שלה ולכן נתקל צה"ל בקשיים רבים לסגור אותה באופן הרמטי. גם אם פעילות צה"ל בקסבה מונעת את פעילות המחבלים ומשבשת אתה תמיד ישנו סיכוי שיחידים יצליחו לחמוק ולפגע, אמר.

רונצקי אמר כי הריסת קבר יוסף והעדר נוכחות יהודית במקום היא דבר עגום אך הוא ציין כי הדבר אינו באשמת צה"ל. הוא סיפר כי בהיותו משתייך למפקדת החטיבה נודע לו ממקורות קרובים שהצבא, על דרגיו הגבוהים, מעוניין שהיהודים יחזרו לקבר יוסף להתפלל ולהחזיר את הסטטוס קוו שהיה לפני כן. הצבא אף ביקש זאת בפניותיו לדרג המדיני. הוא ביקש להחזיר את הנוכחות האזרחית לשכם. נוכחות של אזרחים שיתפללו ושילמדו בקבר יוסף תצריך נוכחות צבאית במקום, כזאת שלא תגזול כוח אדם ממשימות אחרות. לדבריו, "מלמעלה" לא הייתה היענות לבקשה זו. הוא הוסיף כי תקוותו היא שעתה, כשהמפד"ל תיכנס לממשלה, היא "תאמר את דברה בנושא", וכי הדבר לדבריו יעלה בקנה אחד עם רצונו של הצבא.

רונצקי הוסיף כי צה"ל פועל בצורה יסודית בשכם, כולל באזורים שעד עתה נחשבו לכאלו שאין אפשרות להגיע אליהם, דבר היכול להסביר את הצפי לפעולה ממושכת במקום, כפי שמסרו גורמים שונים.

בישיבת הממשלה אישרו ראש הממשלה שרון ושר הביטחון מופז כי בימים האחרונים הרסו הערבים כמעט כליל את קבר יוסף בשכם. בתגובה קרא השר שרנסקי למשרד החוץ להפיץ את תמונת הקבר ההרוס. לדבריו, " לו הרסנו אנחנו קבר של אחד ממייסדי האיסלם , מיליארדי מוסלמים היו יוצאים לרחובות. לא ייתכן שאצלנו איש כלל אינו יודע על ההרס".

ראש הממשלה שרון ושר החוץ נתניהו הודיעו שייענו לבקשתו של שרנסקי.
