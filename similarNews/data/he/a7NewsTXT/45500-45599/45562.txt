

בעקבות מזג האוויר הסוער שהחל בשעות הצהריים ובעקבות התחזית המטאורולוגית אשר צופה החמרה במזג האוויר בימים הקרובים, נכנסו הרשויות המקומיות בכל רחבי הארץ לכוננות חירום למקרה שבו יידרש פינוי תושבים או סילוק מפגעים.

עוד נמסר ממרכז השלטון המקומי, כי כחלק מההיערכות, יפעילו הרשויות המקומיות את המוקדים העירוניים במתכונת חירום למשך הימים הקרובים, וכי צוותי כוננות מתוגברים בתחומי המים, החשמל, הביוב, ההנדסה, הרווחה והפינוי יפעלו החל מהיום ועד לרגיעה שתחול במזג-האוויר.

יו"ר מרכז השלטון המקומי, עדי אלדר, אמר היום כי הרשויות המקומיות צפויות להפעיל מערך התמודדות של אלפי פקחים עירוניים וצוותי חירום שונים, וכי ראשי הרשויות המקומיות ערוכים לתרחישים שכוללים גם פינוי תושבים והתמודדות עם הצפות ופגיעות ברכוש.

ראשי הרשויות המקומיות מתואמים עם גופי ההצלה הנוספים כגון משטרת ישראל, מד"א, כיבוי-אש וגורמי הבריאות.

