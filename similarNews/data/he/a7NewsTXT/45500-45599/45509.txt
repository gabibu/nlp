

בסיכום שהתקבל בין צוותי המשא ומתן של שינוי ושל ראש הממשלה סוכם על כניסתה של המפלגה לממשלתו החדשה של שרון. זאת כשבתמורה יקבלו אנשי שינוי חמישה שרים שיכללו שישה תיקים.

על פי המסוכם, בממשלה הבאה יקבל חבר הכנסת יוסף טומי לפיד את תיק המשפטים, כמו כן יהיה לפיד סגן ראש הממשלה וחבר הקבינט הביטחוני המצומצם. חבר הכנסת אברהם פורז יהיה שר הפנים, כשבמשרד זה ישולב משרד התקשורת למהלך תקופה מסוימת עד לפירוק המשרד. כמו כן קיבלו אנשי שינוי את תיקי התשתיות המדע ואיכות הסביבה.

במהלך הלילה, לאחר שהגיעו הצוותים לסיכום סופי עיכב ראש הממשלה את החתימה על ההסכם, זאת לאחר שהביע חשש שההצעה הנפרסת בפני אנשי שינוי נדיבה מדי. אולם לאחר המשך הדיונים בלשכתו חתם על ההסכם שגובש.

יצוין כי בליכוד החלו להישמע קולות המלינים על מספר ואיכות התיקים שהוענקו לשינוי. אנשי הליכוד מביעים חשש כי לנוכח החלטתו של שרון לצמצם את מספר השרים, לא יוותרו לו תיקים משמעותיים בהם יוכל להציב את אנשי מפלגתו.

עד כה סוכמו השרים הבאים: "שינוי"- משפטים, פנים, מדע, תשתיות ואיכות הסביבה. שרנסקי- שר לענייני תפוצות. מפד"ל- שיכון ורווחה.

במפד"ל תוקפים את העובדה שמשרד המשפטים הכולל בתוכו את סמכויות משרד הדתות שפורק, ניתן ללפיד.

בש"ס ובאגודה תוקפים את שרון על ש"בגד" בברית העבר בין הליכוד למפלגות הדתיות. יו"ר ש"ס, אלי ישי תקף את המפד"ל וכינה את הברית מפד"ל-שינוי-ליכוד "ברית חדשה" שתפגע בדמותה היהודית של מדינת ישראל.

במפלגת העבודה הטיחו אמש בכירי המפלגה פרס, בן אליעזר ואיציק בפני יו"ר המפלגה עמרם מצנע דברים קשים על אופן התנהלותו במו"מ מול הליכוד. הבכירים תקפו את הוטו שהטיל מצנע על שותפות המפד"ל בממשלה. חבר הכנסת שמעון פרס אמר כי מפלגה של שישה מנדטים בקואליציה של שמונים חברי כנסת היא חסרת השפעה. בן אליעזר תקף את הבלעדיות שנטל על עצמו מצנע בעת ניהול המו"מ וחוסר שיתוף הפעולה עם שאר בכירי המפלגה. (ראה ידיעה נפרדת)
