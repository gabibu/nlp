

בישיבה השבועית של הממשלה הוחלט לגבש תוכנית סיוע לשדרות בדומה לסיוע המוגש ליישובי קו העימות. ההחלטה, שהדיון לקראתה היה ביוזמת ראש הממשלה שרון, התקבלה בעקבות ירי של טילי קסאם על העיר. הוחלט כי בעוד שבועיים יגיש צוות בין-משרדי את המלצותיו בעניין.

אבנר שמעוני, ראש מועצת חוף עזה, אמר לערוץ 7 כי הוא רואה בחיוב את החלטת הממשלה להכריז על שדרות כזכאית למעמד של קו עימות.

עם זאת הוא ציין כי אף על פי שבמשך השנתיים האחרונות ספגו יישובי גוש קטיף למעלה משלושת אלפים פגזים, טילים וטילי קסאם, כולל בלילה האחרון, היישובים לא קיבלו מעמד של קו עימות. לדבריו, באזור מתנהלת מלחמה, ואם שדרות מקבלת מעמד של יישוב בקו עימות מן הראוי שגם גוש קטיף יזכה למעמד דומה.

שמעוני ציין כי אף על פי שבכל יישובי גוש קטיף מתנהלת מלחמה יותר משנתיים אין הם מוגדרים קו עימות, וכי מדובר בהחלטה פוליטית של ראש הממשלה שרון, המסרב להעניק ליישובים את המעמד. שמעוני הוסיף כי בשיחות שניהל עם שרים, כולל אלו מהליכוד שהשתתפו בישיבת הממשלה אתמול, הם הביעו תדהמה מכך שגוש קטיף לא זכתה להגדרת קו עימות. שמעוני הביע את תקוותו כי העוול יתוקן.
