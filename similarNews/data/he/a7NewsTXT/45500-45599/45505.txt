

לקראת השלג הצפוי לרדת הלילה בהרי המרכז ובירושלים קיימה אמש העירייה ישיבה מיוחדת בשיתוף כל הגורמים העירוניים הקשורים בנושא, וזאת כדי לתאם בין הגורמים השונים בפעולתם. בעירייה ישקלו, על פי הצורך והתנאים, באילו צעדים לנקוט מבחינת מוסדות לימוד ומוסדות ציבוריים שונים.

בעירייה הכינו עוד בתחילת החורף, במסגרת ההערכות השנתית לחורף, את המפלסות וכלי הרכב הכבדים לפינוי שלגים, וכן כמויות גדולות של מלח לפיזור על הכבישים במקרה של קרה.

חברת הגיחון, ספקית המים הראשית בעיר, ערכה בדיקות של מערכות הצנרת כדי לאתר תקלות או סדקים, שעשויים לגרום לפיצוצי צינורות במקרה של שלג כבד, ובדקה את תעלות הניקוז.

גם צי הרכב העירוני הוכשר למצב חירום ותוגברה הערכות המוקד העירוני 106, על מנת לספק מענה לתקלות ולבעיות העשויות להתחולל בעיר.
