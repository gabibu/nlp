

מפקד חיל האוויר, האלוף דן חלוץ, הורה הערב לקרקע את כל מערך מטוסי האף-16 בחיל האוויר עד להנחייה חדשה, וזאת בעקבות התרסקות מטוס האף-16 באיזור חבל התענכים בשעות הצהריים.

מצה"ל נמסר כי סיבת התרסקות מטוס ה-F16 אחר הצהריים, נבעה מתקלה טכנית במנועו של המטוס. הדבר אירע במהלך טיסת אימונים שגרתית צפונית לג'נין.

תחקיר חיל האוויר מעלה כי במהלך התקלה במנוע פעל הטייס על פי כל ההנחיות ודיווח לעמיתיו במבנה ולמגדל הפיקוח על התקלה. הטייס, סרן במיל., נטש את המטוס כמתחייב בנהלים בגובה של 3,000 רגל וצנח בשלום בקרבת בסיס חיל האוויר בחבל התענ"כים שבצפון הארץ. דובר צה"ל הדגיש כי עקב המרחק מהמסלול ותנאי מזג האוויר הקשים לא היתה אפשרות לבצע נחיתת אונס.
