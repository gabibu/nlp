

שופטת השלום בת"א דורית רייך-שפירא הרשיעה את עיריית ת"א על-פי תקנות המים על השקיית הגן הציבורי לאורך שד' רוטשילד שלא כדין, וקנסה אותה ב-9,600 ש"ח.

במהלך חודש ספטמבר 2001, הבחינו פקחי נציבות המים, כי הגן הציבורי לאורך שד' רוטשילד בתל-אביב מושקה בשעות הצהריים באמצעות מתזים, דבר האסור עפ"י תקנות המים.

פקחי נציבות המים הגישו כתב אישום נגד ראש מחלקת הגינון בעיריית ת"א. כתב האישום הופעל בסופו של דבר לבקשת נציבות המים נגד העירייה.

סגנית היועצת המשפטית של נציבות המים, עו"ד אורלי סלע, הופיעה היום בבית משפט השלום בת"א בפני השופט, דורית רייך-שפירא וביקשה להרשיע את עיריית ת"א, המעניקה את כל השירותים המוניציפליים ואשר בסמכותה ובאחריותה לדאוג, כדבריה, לכך שההשקיה בתחום שיפוטה יבוצע כדין. עוד ביקשה עו"ד סלע מבית המשפט להבליט את ההכרה בחשיבות החסכון במים כצו השעה.

השופטת רייך-שפירא קנסה את עיריית תל-אביב ב-9,600 ש"ח והתחייבות בסך 9,600 ש"ח נוספים לפיה תימנע העירייה מלחזור על העבירה בה הורשעה תוך שלוש שנים.
