

תמנון ממין נקבה, השוכן בגן חיות במינכן, למד לפתוח צנצנות חסילונים לאחר שהתבונן כיצד עובדי גן החיות ביצעו פעולה זו מתחת למים.

פרידה, תמנונה בת 5 חודשים, פותחת את הצנצנות באמצעות הצמדת גופה אל המכסה ותפיסת שני צדדיו בכריות ההדבקה הנמצאות בשמונה זרועותיה. לאחר מכן, היא מתפתלת מספר פעמים וכך מצליחה לפתוח את המכסה.

"פעולה זו לוקחת לה בין 10 שניות לשעה, תלוי עד כמה המכסה הדוק", אמר פרנק מילר, מנהל האקווריום בגן החיות "הלברון". לדבריו, פרידה פותחת את צנצנות החסילונים לעיני הציבור פעמיים בשבוע בשעת ההאכלה.

מילר סיפר, כי לימד את פרידה לבצע את התעלול לאחר שנזכר כי ראה תמנונים זריזים בחוף מרוקו, שם נהג לצלול בצעירותו. פרידה הובאה לגן החיות ממרוקו.

"עשינו זאת במיכל פעמים ספורות בלבד, ועם הזמן היא למדה. לא תראו אף יצור ימי אחר מבצע זאת, היא עושה את זה קרוב לחודש", התגאה מילר.
