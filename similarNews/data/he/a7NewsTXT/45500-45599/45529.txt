

כוחות חי"ר, שריון והנדסה של צה"ל פעלו הלילה במרחב העיירה בית חנון. בפעילות נהרס מבנה נטוש בן שלוש קומות באזור חאן יונס, ממנו נורה אתמול בבוקר למוות סמל דורון לב הי"ד.



הכוחות פוצצו גם שני גשרים המחברים בין העיר עזה לבית חנון ומשמשים כציר תנועה למעבר חוליות יורי טילי הקאסם.

כתבנו קובי פינקלר מוסר כי סמל דורון לב, בן 19, מחולון, נורה בעת שהיה בדרכו להביא ארוחת בוקר לחבריו. לב נפגע בגבו מהירי, נפצע אנושות וכעבור זמן קצר נפטר מפצעיו.

לא עבר זמן רב והמחבלים נכנסו שוב לפעולה. אש נפתחה לעבר בתי היישוב רפיח ים בחבל עזה וכן לעבר עובדי גדרות באזור מחסום גפן. איש לא נפגע.

מטען חבלה התגלה במורג שבחבל עזה ופורק בידי חבלני צה"ל. סמוך לבית חנון שבחבל עזה הופעל מטען לעבר רכב משוריין של צה"ל. לא דווח על נפגעים, אך נמסר על נזק. את הידיעה העבירה סוכנות הידיעות "קול רינה".

בתדרוך לכתבים אמר קצין בכיר באוגדת עזה כי מטרת הפעולה בבית חנון היא למנוע עד כמה שאפשר את ירי טילי הקסאם על שדרות ועל יישובים נוספים משני צדי גדר המערכת של רצועת עזה.
סמוך לשעה 16:40 אתמול נחת טיל במרכז מסחרי במרכז העיר, אולם לא התפוצץ. בנס איש לא נפגע ולא נגרם נזקים. אישה אחת לקתה בחרדה ופונתה לבית החולים "ברזילי" באשדוד.

מאוחר יותר נפלו שני טילים נוספים באזור שדרות.

כתבנו מוסיף כי במהלך הפעולה בבית חנון הרסו כוחות צה"ל ארבעה בתי מחבלים: של עבדאללה מוחמד מחמוד סבע, מחבל ג'יהאד איסלמי, שבנו, מצבאח, היה מעורב בניסיון הפיגוע ביום שישי במעבר ארז. כוחות מג"ב חיסלו את המחבל לאחר שהסתנן לאזור התעשייה והחל להשליך רימונים לעבר הכוחות.

כן נהרסו בתיהם של יחיה חאלד מוחמד חמאדין, של יאסר אחמיד חוסין זווידי ושל רמי
זווידי, מחבלי חמאס, עוזריו של אחמד ענדור, האחראי על הפיגוע שנעשה ביום שלישי בשבוע שעבר נגד טנק המג"ח סמוך ליישוב דוגית בצפון רצועת עזה, פיגוע שבו נהרגו ארבעה חיילי צה"ל. יאסר וחוסין זווידי היו מעורבים גם בהנחת מטענים ובהכוונת ניסיונות לפיגועי חדירה של מחבלים ליישובי צפון רצועת עזה.
