

אנשי הפלג הצפוני של התנועה האיסלמית פועלים בנגב ומתסיסים את הרוחות, כך אמר היום מפקד המחוז הדרומי במשטרה ניצב משה קראדי.

ניצב קראדי אמר לעיתונאים כי פעילי הפלג הדרומי של התנועה האיסלמית משתפים פעולה ביניהם, דבר שמועיל לבדואים בנגב, אך לדבריו "הפלג הצפוני זיהה את הוואקום הזה, הוא מצליח לחדור אליו ומתסיס את הנוער הבדואי שם, למורת רוחה של המשטרה וגם של הפלג הדרומי".

הדוגמה האחרונה לכך, אמר קראדי, הייתה בתחילת החודש. זאת כשאנשי הפלג הצפוני הגיבו על הריסת מבנה לא חוקי ביישוב תל אלמלח, שליד שדה התעופה "נבטים". התושבים טענו כי המבנה שימש מסגד, ופעילי הפלג הצפוני יצאו בגינויים נגד ההריסה. ניצב קראדי אמר: "הם ניסו להפוך את הריסת המבנה לסיפור ברמה לאומית, אבל אנחנו הצלחנו להרגיע את הרוחות". עוד אמר קארדי כי בניגוד לפלג הדרומי של התנועה האיסלמית, בחדירת הפלג הצפוני לנגב אין כל אלמנט חיובי.

יום לאחר הריסת המסגד בתל אל מלח בנו התושבים את המסגד מחדש, ויומיים לאחר מכן כבר הוצא לו צו הריסה מנהלי חדש. לבקשת התושבים, הורה בית המשפט המחוזי בבאר שבע לעכב את ביצוע ההריסה עד לדיון בבית המשפט בתחילת חודש מארס, דיון בבקשת התושבים לצו מניעה נגד ההריסה, שייערך במעמד שני הצדדים.
