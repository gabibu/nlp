

החל מהשעה 11:15 החל שלג לרדת בהרי ירושלים. בשלב זה טרם נערם השלג אולם במהלך שעות הלילה צופים החזאים כי השלג ייתפס וייערם.

בחרמון מתחוללת סופת שלגים עזה. בעקבות הסופה נסגר אתר החרמון למבקרים.

הרשויות ברמת הגולן ובגליל העליון נערכות לקראת הסופה. בצפון החלו ביום שני בבוקר לנשוב רוחות חזקות, מלוות בממטרים עזים. מטה השלג במועצה האזורית רמת הגולן, במועצה האזורית גליל עליון ועיריית צפת, הוצבו במצב הכן וכלים כבדים הוכנו לפילוס דרכים למקרה שיחסמו מהשלג ופינוי מכשולים שונים. התושבים נקראו לאגור מזון ולהימנע מלנוע בדרכים מושלגות.

בתוך כך, נמסר כי מפלס הכנרת עלה ביממה האחרונה ב-7 ס"מ נוספים כתוצאה מזרימת הנחלים לכנרת והוא עומד עתה על -212.26 מטר. מתחילת החורף עלה המפלס ב-216 ס"מ וחסרים עדיין 3.36 מטר למפלס העליון.

גובה השלג בחרמון עומד ברכבל העליון על 5 מ' וברכבל התחתון על כ-2.5 מ' של שלג.

במועצה המקומית קריית טבעון נערכים לנקוט אמצעים למנוע הצפות מנחל הקישון וכן נערכים לפנות תושבים, המתגוררים לאורך אפיק הנחל באזור קריית חרושת, אם תהיינה הצפות במקום והמים יתקרבו לבתים.

ראש המועצה המקומית, שמואל אבואב, הורה לעובדים לנקוט צעדים מקדימים, בעקבות התרעה שהתקבלה מרשות הניקוז קישון. רשות זו הזהירה מפני גלישות אפשריות של מים ביום ב' וביומיים הקרובים מאגם כפר ברוך ומהערוצים באזור לעבר נחל הקישון, בהיקף שכמוהו נודע בחורף של תחילת שנות ה-90. רשות הניקוז קראה אתמול לנקוט צעדים, כדי למנוע פגיעה בנפש וברכוש.
