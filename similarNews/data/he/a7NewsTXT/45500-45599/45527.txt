

עיראק ניצלה פרוייקט לבניית רכבת תחתית בבגדאד כדי להסתיר עבודות לכריית מנהרות לאחסון נשק להשמדה המונית, כך אמר אתמול חוסיין שאריסטאני, מדען שעבד עבור ממשלת עיראק, בראיון לרשת הטלוויזיה סי.בי.אס.

המדען, חוסיין שאריסטאני, שישב בכלא 11 שנה ועבר עינויים, נעצר משום שסירב לבנות פצצה גרעינית. הוא נמלט מהכלא במהלך הפצצה בימי מלחמת המפרץ ב-1991.

לדבריו של המדען, סדאם חוסיין מתכוון להשתמש במנהרות כדי ליצור טבעת של חומרים כימיים רעילים מסביב לבגדאד, ומי שירצה לתקוף את העיר יצטרך לעבור דרך הטבעת הכימית.

עוד הוסיף המדען, כי סדאם חוסיין עשוי להסתתר במנהרות, שישמשו לו דרך מילוט. "כעת יש רשת סבוכה של מנהרות חופפות, לאורך יותר מ-100 ק"מ", הוסיף שאריסטאני.


