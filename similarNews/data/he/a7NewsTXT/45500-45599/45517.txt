

בתום ישיבתה בט"ז בשבט, (19 בינואר), החליטה הממשלה כי היא מאמצת את עקרונותיה של ועדה בין משרדית לייעול המגזר הממשלתי. בראש הוועדה עמד מנכ"ל משרד ראש הממשלה אביגדור יצחקי. בין השאר החליטה הוועדה כי מספר משרדי הממשלה יצומצם ל 18, וכי מספר סגני השרים יוגבל לארבעה.

אתמול דיווח כתבנו אפי מאיר כי בישיבת הממשלה מאתמול הוחלט על התחלת ביצוע הרפורמה במשרדי הממשלה. לדבריו, בוטל המשרד לפיתוח אזורי, ייסגר משרד הדתות והטיפול בענייני דתות יופקד בידי משרד המשפטים. חלק מסמכויות ענייני הדתות יעברו למשרד ראש הממשלה. גם משרד התקשורת ייסגר, והממונה על התיק יהיה ראש הממשלה ובעוד כשנה יועברו הנושאים השייכים למשרד זה לרשות לתקשורת. משרד המדע, התרבות והספורט יבוטל. נושא המדע יועבר למשרד המסחר והתעשייה, והתרבות והספורט יחזרו למשרד החינוך. משרד התיירות לא ייסגר, וזאת בשל לחצים של ראשי ענף המלונאות. משרד העבודה והרווחה יפוצל, וענייני העבודה יועברו למשרד התעשייה. משרד הרווחה ייוותר כמשרד בפני עצמו. כלומר למשרד התעשייה יועברו האגף להכשרה מקצועית, יחסי עבודה, אכיפת חוקי עבודה ותקנון כוח אדם. מרכז ההשקעות והרשות לעסקים קטנים יישארו במשרד התעשייה והמסחר.

תחום נוסף שהיה כלול במשרד העבודה הוא תחום חניכת הנוער, והוא יעבור למשרד החינוך. המוסד לביטוח לאומי ייכלל באחריותו של שר הרווחה. נציבות שירות המדינה תועבר למשרד האוצר. נציבות הכבאות תעבור לאחריות המשרד לביטחון הפנים.

מנכ"ל משרד העבודה והרווחה יצחק חזן אומר לערוץ 7 כי ההפרדה בין העבודה לרווחה והכללת העבודה בתוך משרד התעשייה ישפיעו לרעה על שוק העבודה. על שוק העבודה פועלים כוחות אחדים, אומר חזן: המעסיקים, ההסתדרות ומשרד העבודה, השומר על העובדים מפני פגיעה והמסדיר את חוקי העבודה. אם משרד העבודה עובר אל משרד התעשייה, ששם מיוצגים בעיקר מעסיקים, יופר האיזון בין כוח המעסיקים לכוח העובדים, טוען חזן. בכך, לדבריו, ייפגעו זכויות העובדים. לדוגמא מציין חזן את המאבק בעובדים הזרים. מאבק זה ייחלש, וזאת משום שבאופן טבעי המעסיק מעוניין להקטין את עלות ערך העבודה, וזאת הוא מצליח לעשות באמצעות העסקת עובדים זרים. בלא הגנתו של משרד העבודה על זכויות העובד הישראלי יועסקו פחות עובדים ישראלים. לדבריו מדובר בניגוד אינטרסים מובהק, שיכול לזעזע את אמות הספים של שוק העבודה.

חזן מציין כי גם ההפרדה בין העבודה לרווחה אינה לטובת הציבור שכן פעמים רבות פעל משרד העבודה כהשלמה למשרד הרווחה, בכך שסיפק עבודה לאדם שהשתייך למעגל מקבלי שירות הרווחה. חזן ציין כי אחד מהעניינים שייפגעו מאובדן שיתוף הפעולה בין שני משרדים אלה הוא עניין שיקומו של נוער נושר. אחת מדרכי שיקומם היא הכשרה מקצועית, המאפשרת לאותם נערים לרכוש מקצוע, ובכך מונעת מהם להידרדר אל הרחוב. בהפרדת הטיפול בשני עניינים אלה תיפגענה דווקא האוכלוסיות החלשות, ציין חזן
