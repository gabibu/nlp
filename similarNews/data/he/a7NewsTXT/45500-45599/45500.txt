

"פלישה לעיראק תהיה הכרזת מלחמה על המוסלמים" אומר ראש ממשלת מלזיה.

ראש ממשלת מלזיה מהאתיר מוחמד, המארח את ועידת המדינות הבלתי-מזדהות, גינה את ההכנות הנעשות לקראת מלחמה בעיראק, ואמר כי מלחמה כזו תיראה בעולם המוסלמי כמלחמה נגד המוסלמים.

"התקפה נגד עיראק תכעיס מוסלמים רבים יותר, הרואים זאת כמלחמה נגד מוסלמים ולא כמלחמה נגד הטרור", אמר מהאתיר.

ראש הממשלה המלזי ציין, כי בעולם שוררת בהלה, ולכן הפחד מהמוסלמים משפיע על המדיניות הבינלאומית.

"העולם נמצא במצב של בהלה. אנחנו ממש פרנואידים. אנחנו מפחדים לטוס, מפחדים ללכת למדינות מסוימות, מפחדים ממוסלמים, מערבים ומאנשים מזוקנים", אמר.

מהאתיר נתן כדוגמא את חוסר המעש של וושינגטון כלפי צפון קוריאה, כהוכחה לקיטוב השורר בעולם בשאלת עיראק.

"העובדה כי הודאתה הגלויה של צפון קוריאה, שיש לה נשק להשמדה המונית, זכתה רק לנזיפה קלה מצד המערב, מוכיחה כי אכן נערכת מלחמה נגד מוסלמים ולא בשל הפחד מהנשק להשמדה המונית המוחזק לכאורה על ידי מדינות פושעות", הוסיף.
