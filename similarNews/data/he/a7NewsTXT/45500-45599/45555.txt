

עלייה של 4% בכניסת תיירים בהשוואה לחודש המקביל בשנה שעברה, כך מדווח דובר משרד התיירות ומדגיש כי מדובר בהמשך מגמה המסתמנת החל מחודש מאי 2002.

על פי נתונים מקוריים נרשמו בחודש ינואר 72,600 כניסות תיירים לישראל, שהם כאמור עלייה של 4% בהשוואה לינואר 2002). 63,100 כניסות היו בדרך האוויר (עלייה של 3% בהשוואה לינואר 2002), מתוכן 1,200 כניסות בטיסות ישירות לאילת, לעומת 2,800 כניסות בחודש ינואר 2002. 9,300 כניסות נוספות היו בדרך היבשה ועוד 200 כניסות היו בדרך הים.

מתוך הכניסות בדרך היבשה(שחלקן כניסות חוזרות של תיירים שיצאו לארצות השכנות וחזרו לישראל) 3,100 היו דרך תחנת הגבול עם ירדן, ועוד 6,200 היו דרך תחנת גבול טאבה אילת (עליה של 19% בהשוואה לינואר 2002). על כך נמסר מהלשכה המרכזית לסטטיסטיקה ומשרד התיירות - בהסתמך על סיכומים ארעיים של הנתונים המקוריים.

מניתוח המגמה של נתוני כניסות התיירים בדרך האוויר עולה כי המגמה החיובית שהחלה מחודש מאי 2002 ממשיכה לאורך כל חודשי שנת 2002 עד וכולל ינואר 2003. (חודש מאי מהווה נקודת תפנית ועצירת המגמה השלילית של ירידה בכניסות תיירים) החל מחודש אוגוסט 2002, אנו נמצאים במגמת עליה של 3% בקצב הגידול החודשי.

בהודעתו מדגיש דובר המשרד כי יש לציין שהמגמה חיובית בולטת בעיקר לנוכח המצב הביטחוני וקולות המלחמה הקרבה מעיראק.
