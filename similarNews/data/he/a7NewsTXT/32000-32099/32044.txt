

שר החוץ של סוריה פארוק א-שרע נפגש בשבת עם פדואה ברגותי, אשתו של מזכ"ל הפתח' וראש התנזים ביו"ש מרואן ברגותי, העצור בישראל. השניים נפגשו בלשכתו של א-שרע בדמשק, ושוחחו על העמדתו הקרובה של מרואן ברגותי לדין בישראל. ראש הCIA ג'ורג' טנט נפגש אתמול בלילה עם הממונה על הפנים ברש"פ עבדל ראזק יחיא.

סוכנות הידיעות הסורית סנ"א מסרה, כי א-שרע אמר לפדואה ברגותי שבעלה הפך לסמל של האינתיפאדה הפלשתינית, ואף שיבח את "נחישותו במאבקו בכיבוש הישראלי".

בסוף השבוע פתח א-שרע במתקפה חדשה על מדיניות ארה"ב במזרח התיכון בהאשימו אותה כי היא תומכת בתוקפנות הישראלית, בעודה מגלה עוינות כלפי העם בעיראק.

כפי שצוטט בעיתונות הסורית, אמר א-שרע בפגישה עם צעירים ערביים בשבת, כי "כמעצמה היחידה שנותרה, מפעילה ארה"ב מדיניות של תמיכה במעשי התוקפנות הברבריים של ישראל נגד העם הפלשתיני הבלתי חמוש ומאמצת נטיה עוינת כלפי העם העירקי הנתון תחת אמברגו".

שר החוץ של סוריה גם האשים את ארה"ב בכך שהיא "מעניקה לישראל את כלי הנשק המתוחכמים ביותר, בעודה שוללת מהערבים את יכולתם האלמנטרית להגן על עצמם".

מנהל ה-CIA, ג'ורג' טנט, נועד בשבת עם הממונה על הפנים ברש"פ, עבדל ראזק יחיא, במטה הארגון בלנגלי ודן איתו באמצעים להפחתת האלימות במזרח התיכון, כך נמסר ממקור רשמי.
השיחה בין טנט ויחיא, שנמשכה 90 דקות, נסבה על עניני בטחון בגדה המערבית וברצועת עזה, במטרה להפחית את המתיחות באיזור, מסר פקיד בממשל, שביקש להישאר בעילום שם.

"הם קיימו שיחה טובה ומועילה", אמר.

דובר ה CIA סירב לאשר או לא להכחיש את דבר הפגישה.

עבדל ראזק יחיא הגדיר את שיחותיו עם ראש הסי.אי.איי. האמריקני ג'ורג' טנט כחיוביות ומעשיות. יחיא אמר בראיון לעתון הפלשתיני אל-אייאם, כי שני הצדדים סיכמו על שורת צעדים ומפגשים בעתיד. יחיא אמר עוד כי בין היתר סוכם על כך שמומחים צבאיים אמריקנים, מצריים וירדנים, יגיעו בקרוב לשטי ם שבאחריות הרש"פ כדי לפקח ולאמן את אנשי הבטחון הפלשתינים במסגרת הרפורמות המתבצעות בקרב מנגנוני הבטחון.

יחיא נפגש במוצאי שבת עם ראש הסי.אי.איי. ג'ורג' טנט בוושינגטון.

בכירי הרשות הפלשתינית המשיכו להגדיר את השיחות של המשלחת עם הממשל האמריקני ככושלות, בשל העמדה האמריקנית כלפי ערפאת והרשות הפלשתינית. זאת, על אף שערפאת הגדיר את השיחות הללו כחיוביות.


