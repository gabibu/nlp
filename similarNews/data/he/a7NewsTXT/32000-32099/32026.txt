

מחבל חמוש ברובה אמ -16 ולבוש מדי צה"ל הגיע הבוקר כמאה מטר מהישוב דוגית שם פגש בקבוצת מודדים שעסקו בהקמת גדר חדשה לישוב. אחד מהמודדים אזרח ישראלי בן 24 נפצע באורח בינוני בידו וברגלו ופונה לבית החולים ברזילי באשקלון.

מיד לאחר הירי החלו החיילים במוצב הסמוך במרדף אחרי המחבל שהתבצר בבית נטוש. לאחר קרב יריות קצר הצליחו לחסל את המחבל. במהלך המרדף נמצא במקום מטען נפץ.

דחפורים של צה"ל הרסו את הבית ובשעה זו מתנהלות סריקות בין ההריסות כדי לברר האם היה מחבל נוסף באירוע זה.

לוחמי מילואים העוסקים בבטחון השוטף לאורך גדר צפון הרצועה, הבחינו אתמול במחבל כאשר חצה את הגדר דרומית לניר-עם. החיילים ירו לעבר המחבל והוא נהרג, ככל הנראה מהתפוצצות רימון שנשא על גופו. על גופתו נמצאו רימונים נוספים, אפוד ורובה מסוג קלצ'ניקוב. הוא היה לבוש במדים מנומרים השייכים למנגנונים המזוינים של הרש"פ.

בצה"ל מעריכים כי המחבל היה בדרכו לבצע פיגוע באחד מישובי הסביבה.

יש לציין כי נסיונות חדירה מעין אלה כבר סוכלו בעבר, בד"כ חוסלו המחבלים טרם הצליחו לעבור את הגדר.

במוצאי שבת ירו ערבים שתי פצצות מרגמה על כביש קרני-נצרים ברצועת עזה. איש לא נפגע ולא נגרם נזק לרכוש. באזור גדיד בגוש קטיף נורה טיל נ.ט. אל מוצב צה"ל. איש לא נפגע. כמו כן נפתחה אש לעבר מוצב של צה"ל באחד הישובים בגוש קטיף.חמישה רימונים הושלכו לעבר מוצב תרמית של צה"ל על גבול ישראל מצרים. מטען הופעל לעבר כוח צה"ל ליד בית לחם ויריות נורו לעבר רכב ישראלי דרומית ליישוב גינות שומרון. בכל האירועים הללו לא היו נפגעים.

שני אזרחים ישראלים נפצעו פצעים קלים מאבנים שיידו ערבים לעבר מכוניתם בכביש עוקף חוסן סמוך לבית"ר עילית. אחד הפצועים טופל במקום, והשני הועבר לטיפול בבית חולים.

בשבת עצרו חיילי צה"ל 8 ערבים בערים שכם וחברון. שבעה מבין העצורים, שצה"ל מגדיר אותם דרושים לחקירה, נעצרו בעיר שכם ואילו השמיני נעצר בעיירה תרקומיה שליד חברון.




