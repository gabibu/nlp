

עשרה ימים לאחר שנפצעה אנושות, בפיגוע בקפיטריה שבקמפוס הר הצופים של האוניברסיטה העברית בירושלים, נפטרה בשבת בצהריים דפנה שפרוך הי"ד, בת 61, מפצעיה.

דפנה שפרוך שימשה כמתאמת מערכות מידע במחלקה למינהל תלמידים, ובאוניברסיטה תיארו אותה כ"מוח" של המחלקה.

הידיעה על מותה היכתה בתדהמה את חבריה לעבודה. "זו אבידה כבדה לאוניברסיטה. היא היתה עובדת מסורה, אינטליגנטית ואינטלקטואלית אמיתית, חברה טובה שתמיד אפשר היה לסמוך עליה", סיפור עליה חבריה.

דפנה שפרוך הניחה בעל, יוחנן, ושלושה ילדים: אסיה, אדם ואנה. הלוויתה תצא ביום א' מבית ההלוויות בהר המנוחות.

בבתי החולים של הדסה מאושפזים עדיין 11 פצועים מאותו פיגוע, מתוכם שתי נשים במצב קשה מאוד, פצוע אחד במצב קשה והשאר במצב קל עד בינוני.
