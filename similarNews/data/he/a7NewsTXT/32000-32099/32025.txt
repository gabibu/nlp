

יפית הרנשטיין בת 31 אם לשניים נרצחה ובעלה ארנו הרנשטיין נפצע באורח קשה מירי מחבל שחדר אמש לישוב מכורה בבקעת הירדן. הלוויתה תתקיים מחר בשעה 16:30 בבית העלמין בגדרה.

סמוך לשעה 22:00 נכנס המחבל אל הישוב דרך הגדר האלקטרונית בצד המערבי של הישוב והתקרב אל בתי הישוב.

חבר בכיתת הכוננות שהוזעק בעקבות התראת הגדר נכנס למכוניתו במטרה לסרוק את האיזור. המחבל שעמד בסמוך ירה בו ופצע אותו באורח קשה. לשמע היריות יצאה החוצה אשתו של הפצוע, היא נורתה מאש המחבל בפתח ביתה ונרצחה במקום.

בבית נותרו באותה שעה שתי בנותיהם הקטנות של בני הזוג שנורו. הן לא נפגעו.

אל המקום הגיעו חיילי פלוגת הנח"ל החרדי שמאבטחים את האיזור. מפקד הפלוגה שהגיע לשטח איתר את המחבל, ויחד עם חייליו, הסתער על המחבל וחיסל אותו.

מסוק של חיל האוויר פינה את הפצוע לבית החולים הדסה עין כרם בירושלים. הבוקר נמסר כי מצבו מוסיף להיות קשה.

במהלך הלילה התנהלו סריקות נרחבות באיזור בשל החשש כי לישוב חדר מחבל נוסף שנמלט, אולם הבוקר הודיעו כוחות צה"ל כי המחבל שחוסל פעל לבד.

ממלא מקום מועצת ישובי הבקעה, יעקב גרינבוים, סיפר כי הישוב מכורה מגודר בגדר חשמלית, כשאר ישובי הבקעה. לדבריו, במשך השבועות האחרונים חששו בישובי הבקעה מפני חדירת מחבלים, וכי תושבי הישוב נשארו בשעות שאחרי תום היריות ספונים בבתיהם, מחשש שמחבל נוסף מסתובב בישוב. לדבריו, נוצר החשש הזה ככל הנראה משום שאזרחים לקחו אף הם חלק בירי על המחבל.

בעת האחרונה רבו יחסית נסיונות מחבלים לחדור לישראל דרך איזור בקעת הירדן. יחד עם זאת משערים כי המחבל שביצע את הפיגוע במכורה הגיע מאזור הכפרים טמון-טובאס - תייסיר שבשומרון צפונית מערבית למכורה. באיזורים אלה התבססה בחודשים האחרונים פעילות חבלנית ענפה, האחראית גם לפיגוע הרצח בישוב חמרה, הנמצא כ-2 ק"מ מהישוב מכורה, לפני חודשים אחדים. באותו פיגוע נרצחו 3 אזרחים ובהם אם ובתה.

על גופת המחבל נמצאו סרט של גדודי אל-אקצה של הפתח', וכן רובה, מחסניות ומגזרי תיל. הבוקר הודה הפתח', ארגונו של ערפאת, כי הוא אחראי לביצוע הפיגוע.
