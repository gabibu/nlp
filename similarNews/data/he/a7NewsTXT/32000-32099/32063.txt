

שר הבטחון בנימין בן אליעזר אמר בישיבת הממשלה היום, כי עד כה הרסו כוחות הבטחון 17 בתי מחבלים שהיו מעורבים בפיגועים, ויש סימנים ראשונים לכך שפעולה זו יוצרת הרתעה מסויימת. "יש בידינו כבר כמה וכמה עדויות אודות הורים שניסו לעצור את ילדיהם מלהכנס למעגל הפיגועים והיה מקרה של אב שהסגיר את בנו", אמר.

לדברי שר הבטחון, בשבוע שעבר נהרגו 14 ישראלים ונפצעו קרוב ל-90 בפעולות טרור פלשתיניות. בעקבות התפרצות גל הטרור, נקטה ישראל סדרה של צעדים, ובהם הקפאת תנועות בשומרון, אזור המהווה לדברי שר הבטחון "החממה" העיקרית לטרור. כמו כן הודקו הבדיקות בכניסה לירושלים והוגבר הלחץ על החמאס ביהודה, שומרון ועזה.

בן אליעזר ציין כי בשבוע שעבר יורטו ונעצרו 25 פעילי טרור מרכזיים.




