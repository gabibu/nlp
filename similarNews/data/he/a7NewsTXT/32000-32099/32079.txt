

שר הבטחון בנימין בן אליעזר אמר בישיבת הממשלה כי למערכת הבטחון הגיעו ידיעות על מספר אנשים שניסו למנוע מבניהם לבצע פיגועי התאבדות בשל החשש שמא בית המשפחה יהרס.

בסקירה שנתן לשרי הממשלה אמר שר הבטחון כי "ישראל הגבירה את פעולת הרס בתי המחבלים שנטלו חלק בפיגועים. עד כה הרסנו 17 בתים - ורואים סימנים ראשונים לכך שפעולה זו יוצרת הרתעה מסויימת". בן אליעזר ציין כי "יש בידינו כמה וכמה עדויות על הורים פלשתינים שניסו לעצור את ילדיהם מלהיכנס למעגל הפיגועים".

שר הבטחון סיפר לשרים כי השבוע החולף היה מוצלח מאד מבחינת כוחות הבטחון ש"ירטו ועצרו" כהגדרתו 25 מחבלים בכירים שהיו בשלב כזה או אחר של תכנון פיגועים.

בן אליעזר התייחס בסקירתו גם לאיום העיראקי בשל מתקפה אמריקנית צפויה ואמר כי מערכת הבטחון מוכנה לכל התרחישים האפשריים כפי שלא היתה מוכנה מעולם. יחד עם זאת ציין כי התממשות התרחישים הללו "אינם עומדים בפתח". בן אליעזר הציע לשרים ל"הירגע ולהמשיך ולהכין את משרדיהם באופן שוטף", והדגיש כי "אין סיבה לעיסוק האינטנסיווי בנושא".

בן אליעזר הסביר לשרי הממשלה את תוכנית הפיילוט שלו להרגעת השטח ודיווח להם כי הוא ממשיך בהדברות עם הפלשתינים במטרה ליישם את התוכנית בעזה תחילה. הוא ציין כי הסבה לכך היא שבעזה ניתן ליטול יותר סיכונים ומנגנוני הבטחון של הרש"פ כמעט ולא נפגעו שם. "ישראל הסכימה לבחון כניסה לתהליך דומה גם בגזרות שקטות יחסית באזור יהודה ושומרון,אמר שר הבטחון והוסיף כי "טרם הגענו להסכמה בנושא הזה, כי ישראל דורשת לראות קודם כל ניסיונות רציניים בשטח".

