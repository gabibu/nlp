

חייל צה"ל מיחידת "דובדבן" מת ביום שישי באימון גופני שנערך ביחידה.

החייל התמוטט בעת האימון ופונה לבית החולים "אסף הרופא" בצריפין, שם נקבע מותו.

המשטרה הצבאית החוקרת פתחה בחקירה ומימצאיה יימסרו לפרקליט הצבאי הראשי לחוות דעת משפטית.

מפקד זרוע היבשה, האלוף יפתח רונטל, אמור למנות ועדת חקירה לבירור נסיבות האסון, בראשות קצין בדרגת אלוף משנה. לדברי חיילים ביחידה, השתתף בחייל באימון המפרך כשהוא נושא עליו את ציודו האישי, וזאת למרות שיום לפני כן התלונן כי חש ברע בעת אימון.

חיילי היחידה טוענים, כי מפקדיו של החייל לא האמינו לו כנראה, ולכן נתנו פקודה כי באימון ביום שישי ישתתף כשציודו האישי המלא עליו.

כאמור, נפתחה חקירה של נסיבות האסון וסיבת מותו של החייל.
