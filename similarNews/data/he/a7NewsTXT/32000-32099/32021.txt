

הקופץ הישראלי אלכס אברבוך זכה באליפות אירופה המתקיימת במינכן, במקום ראשון בקפיצה במוט.

אברבוך, עבר בנסיון קפיצה ראשון גובה של 5.85 מטר וזכה במדליית הזהב. בטקס הענקת המדליות, בשעה שנוגן ההמנון הישראלי, "התקווה", לא התאפק השיאן הישראלי והזיל דמעות התרגשות.

שר החוץ שמעון פרס ברך את אברבוך בטלפון, וכך גם שר המדע התרבות והספורט מתן וילנאי.

כתב עתי"ם מוסר, כי בשיחת טלפון לאברבוך, אותה קיבל כשהיה עדיין באיצטדיון, אמר שר החוץ לספורטאי, "הבאת לנו הרבה מאוד גאווה ולא מעט נחת בימים מאוד לא פשוטים לעם ישראל".

השר וילנאי אמר לאלוף אירופה החדש, "ריגשת מדינה שלמה בהנפת הדגל והשמעת ההמנון במינכן, היכן שלפני 30 שנה נרצחו 11 ספורטאים בשל יהדותם.

ב-5 בספטמבר 72' רצחו ערבים מהאירגון "ספטמבר השחור" 11 מספורטאי המשלחת הישראלית לאולימפיאדת מינכן. בשולי האיצטדיון הגדול במינכן הוקמה אנדרטה לזכר הנרצחים.
