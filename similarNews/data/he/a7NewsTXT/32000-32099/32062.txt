

רשם העמותות העו"ד עמירם בוגט הורה למנות חוקר מטעמו שיבדוק חשד לאי סדרים בעמותת "עדאללה" הנקראת גם "המרכז המשפטי לזכויות המיעוט הערבי".

העיתונאי אמוץ שפירא מקול ישראל חשף היום כי רשם העמותות החליט למנות את החוקר- בודק מטעמו בשל מספר חשדות שמבוססים בעיקר על דו"ח ביקורת פנימי של העמותה ובהם חשדות לאי סדרים בתיפעול העמותה, והשתלטות גורמים פוליטיים על הנהלתה.

על פי החשד העניק ארגון "עדאללה" סיוע ויצוג משפטי ל25 מעצורי מהומות אוקטובר 2000 במגזר הערבי. העמותה גייסה לשם כך את עורכי הדין החברים בה וכן עורכי דין נוספים בהתנדבות. עורכי הדין החברים בעמותה קיבלו מענק של 2000 דולרים כל אחד בלי אישור הנהלת העמותה. המתנדבים נותרו ללא שכר.

יש לציין כי בחוות דעת שהוגשה לרשם העמותות בידי לשכת עורכי הדין נאמר בפירוש כי העמותה אינה רשאית לתת סיוע משפטי או יצוג.

רשם העמותות העלה חשד לכך שגורמים פוליטיים המזוהים עם מפלגתו של ח"כ עזמי בישארה וקרובי משפחתו השתלטו על העמותה.

בהתבסס על הדו"ח הפנימי שהגיע לידי רשם העמותות נמסר כי 10% מתקציב העמותה משמשים כשכר עבור המנכ"ל שאף משתמש ברכב המפואר השייך לעמותה לצרכיו הפרטיים.

עו"ד מוחמד דאחלה חבר ארגון "עדאללה" הגיב לדברים בראיון לרשת ב' של קול ישראל ואמר כי האשמותיו של רשם העמותות "מצוצות מן האצבע ומדובר בחקירה פוליטית שמטרתה לפגוע בארגון ובלגיטימיות שלו" עו"ד דאחלה ציין כי רשם העמותות "לא שלח מכתב ואף לא שאל אף שאלה לפני שהודיע על החלטתו"

ביחס לדו"ח הפנימי עליו מתבסס רשם העמותות ציין עו"ד דאחלה כי זהו "מכתב פנימי שכתב חבר האסיפה הכללית והוא איננו דו"ח ביקורת" לדבריו, "נדון המכתב בכל מוסדות העמותה כולל וועדת הביקורת וההנהלה.. המכתב נבדק וטופל ואם יהיו לקחים הם יופקו אבל מכאן ועד השתלטות מפלגה הדרך רחוקה".

בפני ראשי העמותה פתוחה עדיין הדרך לערער על החלטתו של רשם העמותות בפני שר הפנים.

