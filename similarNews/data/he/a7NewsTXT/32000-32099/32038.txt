

משטרת יהודה ושומרון עצרה במהלך השבת שני פעילים מהשמאל קיצוני, שאחד מהם חשוד כי הכריז שיש לרצוח את ראש הממשלה, בהפגנה אלימה שהתקיימה בכניסה לבית לחם.

מאות פעילי תנועת תעיוש התעמתו עם כוחות משטרה וצה"ל בנקודת מעבר מחוץ לבית לחם. פעילי השמאל הביעו את כוונתם להיכנס לבית לחם, למרות האיסור, ומשבקשתם לא נענתה התנגשו עם השוטרים וניסו לעשות דרכם לבית לחם בכביש המנהרות.

מהמשטרה נמסר כי ההפגנה, שהתקיימה בניגוד לחוק, גררה כוחות גדולים של משטרה וצבא למקום. במהלך ההפגנה, שהיתה אלימה מאוד, נאלצו כוחות המשטרה להשתמש בפרשים ובמכשיר מתיז מים לפיזור הפגנות.

משטרת יהודה ושומרון עצרה שניים מהמפגינים, אחד מהם בחשד כי אמר שיש לרצוח את ראש הממשלה אריאל שרון.

במהלך העימותים נפצעו 3 שוטרים באורח קל.
