

הממשלה שהתכנסה היום לישיבתה השבועית דנה בפגישות המתקיימות עם בכירים ברש"פ ובפעולותיו האחרונות של צה"ל באזורי יש"ע. שר הבטחון סקר בפני הממשלה את מדיניות הסיכול של ישראל וציין כי הריסת בתים של מחבלים כבר נותנת את אותותיה. "יש בידינו כמה וכמה עדויות על הורים פלשתינים שניסו לעצור את ילדיהם מלהיכנס למעגל הפיגועים", אמר שר הבטחון.

בהתייחסו למגעים האחרונים שהתקיימו בין ישראל לפלשתינים אמר שר הבטחון: "אני ממשיך להידבר עם הפלשתינים בכדי להביא אותם להתחיל לפעול על פי יכולתם. הרעיון הוא להתקדם באופן הדרגתי, ולכן הצעתי לפלשתינים להתחיל בעזה - שם יכולתם גבוהה הרבה יותר, משום ששם תשתיתם הביטחונית לא נפגעה ושם גם ניתן ליטול מעט יותר סיכון, בשל הגדר", אמר בן אליעזר. שר הביטחון הוסיף כי ישראל הסכימה לבחון את יישום התהליך גם באזורים שקטים יחסית ביהודה ושומרון, אך הדגיש כי טרם הגענו לשלב זה.

ראש הממשלה אריאל שרון אמר במהלך ישיבת הממשלה כי יוזמת שר הביטחון, לפיה הפלשתינים יקבלו אחריות ביטחונית מלאה קודם כל על חבל עזה ואחר כך אולי גם בערים נוספות ביהודה ושומרון, היא תרגיל פלשתיני לקראת הפגישות שקיימה המשלחת הפלשתינית בוושינגטון בסוף השבוע שעבר.

בהמשך לדברי ראש הממשלה מתחו שרים בימין ביקורת על שר הבטחון הפועל לדבריהם ללא מנדט מהממשלה ו"מכשיר" את ערפאת תוך גרימת נזק למאבק הצבאי שישראל מנהלת נגד הטרור

השר יצחק לוי הקשה האם ישראל חוזרת לנהל מו"מ עם ערפאת ורה"מ שרון השיב נחרצות: "ערפאת עומד בראש הטרור, אף אחד לא בונה עליו".

השר לנדאו אמר כי הפגישות של בן אליעזר עם גורמי הביטחון הפלשתינים גורמות נזק כבד למאבק של ישראל בטרור ובמקום לשדר נחישות ונצחון, יש בהן מסר כפול הססני ומזיק. לנדאו סבור כי המהלך הזה גורם לפלשתינים להבין שדווקא יש שכר לטרור. "ישראל צריכה לנצח במלחמה ללא דיבורים, ללא ויתורים וללא מו"מ והפלשתינים צריכים לשלם את מלוא המחיר על שבחרו ללכת בדרך הטרור", אמר לנדאו.

