

"כלי החיסול" (kill vehicle) מתוצרת ריית'יאון האמריקני, שתוכנן כמשמיד טילים בעלי ראשי נפץ, לא הצליח להתנתק מטיל השיגור שלו היום, בעת ניסוי שנעשה בשמי האוקינוס השקט, ועיכב
פיתוח מערכת הגנה בעלות של מיליארדי דולרים, שנועדה להוות רשת מגן נגד טילים בליסטיים שישוגרו ממדינות כמו עיראק, איראן וצפון קוריאה.

"לא היה לנו יירוט", אמר דובר מטעם סוכנות ההגנה מפני טילים בפנטגון.

לדבריו, "זה מאכזב ומתסכל, שתקלה קלה, שכמעט ואינה קשורה לטכנולוגיית הטילים המתקדמת, 'הרסה' לנו את הניסוי השמיני, (שעלותו כמאה מיליון דולר) במסגרת ניסוי מערכת ההגנה האמריקנית נגד טילים בליסטיים".

חמישה משמונה ניסויים הסתיימו בהצלחה, והמערכות ירטו את טיל המטרה שנורה מבסיס חיל האויר ונדרברג שבקליפורניה. השיגור ביום רביעי היה הכישלון השלישי, לאחר שבניסוי שנערך ב-8 ביולי 2000 נרשמה תקלה דומה, וטיל היירוט לא הצליח להתנתק מטיל השיגור בשל כשל במערכת האלקטרונית.

"הניתוק בין ראשי הנפץ לטילי השיגור הוא שלב ביצועי במערכת ההגנה נגד טילים המיושם בהצלחה על ידי ארה"ב בהצלחה כבר כחמישים שנה ", אמר מקור בפנטגון.
