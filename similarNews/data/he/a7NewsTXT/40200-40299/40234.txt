

שר התיירות, הרב יצחק לוי ערך ביקור ברמת הגולן. בביקורו זה ציין השר כי הוא רואה ברמת הגולן חבל ארץ בעל פוטנציאל תיירותי רב, עשיר בשכיות חמדה, ערכי טבע, מורשת, נוף והיסטוריה,לפיכך בכוונת משרדו להשקיע כ-14 מיליון ש"ח בפיתוח הגולן בשנים הקרובות.

שר התיירות, הרב יצחק לוי ערך ביקור ברמת הגולן. בביקורו זה ציין השר כי הוא רואה ברמת הגולן חבל ארץ בעל פוטנציאל תיירותי רב, עשיר בשכיות חמדה, ערכי טבע, מורשת, נוף והיסטוריה,לפיכך בכוונת משרדו להשקיע כ-14 מיליון ש"ח בפיתוח הגולן בשנים הקרובות, זאת בנוסף להשקעה של 25 מיליון ש"ח שהשקיע המשרד בגולן בין השנים 1997-2001.

דובר משרד התיירות מוסר כי ביקורו של השר כלל סיור בחמת גדר- אתר התיירות המטויל ביותר בישראל (כ-500,000 מבקרים בשנה החולפת), ביקור בפארק קצרין, ביקור באכסניית הנוער החדשה שתיפתח בחיספין בקיץ הקרוב, שתאפשר את הגדלת מקומות הלינה באיזור, אום אל קנטיר ועוד.

מטרת תוכנית הפיתוח בה עוסקת הודעת השר לוי היא להכשיר ולהסדיר תשתיות תיירותיות באתרים השונים, כך שתתאפשר חוויית ביקור נעימה ונוחה, תוך שמירה על ערכי טבע ונוף.

במסגרת פיתוח האתרים בכוונת המשרד להשקיע בפיתוח דרכי גישה נוחות לאתרים, חניה מסודרת, הסדרת אזורי פיקניק לקהל, שירותים, שילוט, הכוונה והסבר שיבטיחו ביקור חווייתי באתר.

לצד הכשרת האתרים ובשל החשיבות שרואה המשרד בפיתוח אמצעי המחשה באתרים השונים, ישקיע המשרד חצי מליון ש"ח במיצג תלמודי בפארק קצרין, פארק נושאי חשוב בדגש על ההתיישבות היהודית בגולן.

בתוכנית הפיתוח הכוללת בגולן שותפים המועצה האזורית גולן, המועצה המקומית קצרין, רשות הטבע והגנים הלאומיים, קק"ל והחטיבה להתיישבות- חבל הגולן. ביצוע התוכנית ייעשה באמצעות החברה הממשלתית לתיירות.

דובר משרדו של השר לוי מדווח כי בנוסף לתוכניות הפיתוח, השקיע משרד התיירות בשנת 2002 בתמיכה בקיום אירועים בגולן סכום של 245,000, וכן בעידוד תיירות פנים סכום של 400,000 ש"ח.
