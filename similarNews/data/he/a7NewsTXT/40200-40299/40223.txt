

בקרוב יפעיל משרד התחבורה בכבישי תל-אביב וגוש דן מערכת אלקטרונית חדישה שתיתן עדיפות לתחבורה הציבורית על חשבון הרכב הפרטי בצמתים מרומזרים, זאת במסגרת ניסוי שעורך המשרד להעדפת התחבורה הציבורית בכבישים.

מנהל אגף תכנון תעבורתי במשרד התחבורה אינג' ישעיהו רונן, שיזם את הניסוי, מסר כי מדובר במערכת חדישה הכוללת משדר זעיר מיוחד שיותקן בקדמת האוטובוס או הרכב הציבורי ובמקלט שיושתל בתוך מנגנון הרמזור.

כאשר האוטובוס יתקרב לצומת יעביר המשדר שבאוטובוס אותות מיוחדים למקלט הממוקם בתוך הרמזור ויפעל לקצר את זמן ההמתנה של האוטובוס ברמזור אדום.

דובר משרד התחבורה אבנר עובדיה ציין כי ניתן יהיה להתקין את המערכת החדשה גם על אמבולנסים ועל רכבי חירום, ובכך לתת עדיפות לכלי רכב אלה בזמן חירום.

ממשרד התחבורה נמסר כי בשלב הראשון תופעל המערכת באזור גוש דן, ואם הניסוי יצליח הוא יורחב לערים נוספות ברחבי הארץ.

משרד התחבורה בוחן בימים אלו מודלים חדשים של המערכת שפותחו במספר מדינות באירופה, ובקרוב יוחלט על סוג המערכת שתופעל בישראל.
