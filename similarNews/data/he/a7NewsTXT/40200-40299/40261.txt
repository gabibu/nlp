

שש שנות מאסר בפועל נגזרו בבית המשפט המחוזי בתל-אביב על ניסים נאסר, האזרח הישראלי, שהודה והורשע במסגרת עסקת טיעון בריגול לטובת ארגון החיזבאללה.

נאסר הורשע בכך שמסר מידע לאיש חיזבאללה ובמגע עם סוכן זר, אולם בית המשפט התחשב בעובדה שהמידע שמסר לא גרם נזק ממשי למדינה. כמו כן לקחו שופטיו של נאסר בחשבון את הודאתו, שחסכה מחוקריו להעיד ופינתה את זמנם להמשיך בחקירות אחרות. מחוץ לאולם בית המשפט אמרה אשתו, רותי, שהיא גאה בבעלה ופרטים רבים עודם חסויים בפרשה. בדבריה לכתבים שבה וטענה כי כוונת בעלה לא הייתה לפגוע בביטחון המדינה.

נאסר נולד בלבנון והוא בן לאב מוסלמי ולאם יהודיה ועלה לישראל לפני כ-10 שנים ורוב משפחתו נשארה בלבנון. הקשר עם ארגון החיזבאללה נוצר באמצעות קרוב משפחה, שנותר להתגורר שם. נאסר מסר למפעילו מידע אודות קרוב משפחתו, קצין בצה"ל, וכן מפות שונות, שלטענת ההגנה היו נגישות לכל אדם.
