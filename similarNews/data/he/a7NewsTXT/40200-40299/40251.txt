

לאחר עשרים ושבע שנים מאז נרצחה החיילת רחל הלר זוכה עמוס ברנס היום על ידי שופטי בית המשפט המחוזי בנצרת מאשמת הרצח. ברנס ישב בכלא במשך שמונה שנים בעוון הרצח וגם אחרי שחרורו הוסיף וטען כי הוא חף מפשע.

לפני מספר חודשים כשהוחלט ע"י בית המשפט לבטל את כתב האישום נגד ברנס, דרש הוא בתוקף לזכותו לחלוטין ולא להסתפק בצעד חלקי שכזה.

מיד עם פרסום החלטת השופטים אמר ברנס כי הוא מודה לאזרחי המדינה שתמכו בו ולשופטים שהנציחו את הצדק והאמת. כמו כן אמר ברנס כי הוא משתתף באבל משפחתה של רחל הלר "כואב לי כאבם", אמר ברנס, "אני מבקש לגלות את הרוצח האמיתי ומיד. אם יצטרכו את עזרתי, אני מוכן לעזור".

בשלב זה בכוונת ברנס להגיש תביעה אזרחית נגד מדינת ישראל. בתביעתו זו מתכוון ברנס לדרוש פיצוי על שנות עינוי הדין והענישה המיותרת שעברו עליו בעשרים ושמונה השנים האחרונות.

נזכיר כי רחל הלר ז"ל נרצחה ב-23.10.1974. גופתה אותרה כשעליה סימני התעללות קשים בחולות קסריה. בידי צוותי החקירה של המשטרה לא עלה לגלות את הרוצח שעד היום מסתובב חופשי. זמן קצר לאחר הרצח נעצר עמוס ברנס שהיה מכרה של הלר, אולם מחקירותיו הראשוניות לא נמצא כל קשר בינו לבין הרצח והוא שוחרר. מאוחר יותר שב ונעצר ע"י המשטרה שבהליך משפטי עמוס סימני שאלה הצליחה להרשיעו בבית המשפט. יצוין כי בכל השנים שעברו מאז מעצרו טען ברנס לחפותו ללא הרף.
