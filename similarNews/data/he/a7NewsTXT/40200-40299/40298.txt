

גוברת התופעה בה מוסרים ערבים דיווחים שקריים אודות נסיבות פגיעה רפואית, בהם מציינים כי נפגעו מחיילי צה"ל ומקבלים על כך פיצויים ממדינת ישראל. העדויות פורסמו הבוקר בעיתון "הצופה".

גוברת התופעה בה מוסרים ערבים דיווחים שקריים אודות נסיבות פגיעה רפואית, בהם מציינים כי נפגעו מחיילי צה"ל ומקבלים על כך פיצויים ממדינת ישראל. כך עולה מעדויות של פלשתינים העצורים בידי מערכת הביטחון. בחקירתם במשטרה גילו החשודים פרטים על זיוף דו"חות רפואיים, לצורך קבלת פיצויים מישראל. הדברים פורסמו הבוקר בעיתון "הצופה" ע"י העיתונאי חגי הוברמן.

אתמול פירסמה מערכת הביטחון עדות של ערבי בשם ט' שהעיד לפני חודשים אחדים, כי נפגע מאבנים שהשליכו ילדים ערבים לעבר חיילי צה"ל. "בעת שעמדתי שם נפגעתי מאבן בראשי מאחד הילדים שזרק את האבן באמצעות קלע" סיפר. החשוד פונה לבית החולים, שם פגש ברופא המטפל שלו. הלה הודיע לו כי יסדר לו דו"ח תלונה כנגד הצבא על-מנת שיוכל לקבל פיצויים ממדינת ישראל.

"הרופא אמר שיסדר לי דו"ח תלונה כנגד הצבא על מנת שאוכל לקבל פיצויים", סיפר ט', "הרופא נתן לי דו"ח, עליו שלמתי 35 שקל. הגשתי את דו"ח זה לאגודה שנקראת אגודת הפצוע, אך שם נאמר לי שקיבלתי פיצויים רק כתוצאה מהירי, חזרתי לד"ר זהר וסיפרתי לו מה שקרה והוא הציע לי לתקן את הדו"ח." החשוד מסר כי הרופא שטיפל בו שכנע אותו לעשות כן לאחר שנאמר לו כי פרוצדורה דומה ננקטה במקרים רבים.

נפל במדרגות ביתו וקיבל 200 דולר

ערבי אחר בשם מ' סיפר כי נפל במדרגות ביתו בתאריך 26.10.01 ורגלו נשברה. לדבריו, שכנו המליץ לו לומר כי הפציעה נגרמה עקב מכות שנתנו לו החיילים על-מנת שיוכל לקבל פיצוי. "תיגש לבית החולים ותצלם אותה ותגיד להם שהכו אותך החיילים הישראלים ואת זה הם יירשמו בתיק הרפואי וכך הם ייתנו לי סכום גדול של כסף כפיצוי על השבר". לאחר שהחשוד עשה כפי שיעץ לו שכנו הוא קיבל דו"ח רפואי שבו נכתב כי הוא נפגע ע"י חיילי צה"ל, ובעקבות דו"ח זה קיבל 200 דולר. בהמשך הוא מודה, שעוד רבים עשו כמוהו, ושמטרת אנשים אלו היתה לקבל כסף באמצעות טענות שקריות.

"שמעתי שיש הרבה מקרים כמו המקרה שלי שאנשים נפצעו בבתים שלהם וטענו בבתי החולים שהחיילים הרביצו להם" סיפר מ' "האנשים האלה לא נפצעו מהחיילים הישראלים. זה קרה כשנפלו במקרה, כדוגמת המקרה של שבירת רגלי. המטרה שלהם היא לקבל את הכסף כמו שאמרו לי".

במערכת הביטחון אומרים כי התופעה אינה חדשה, וידועה מזה שנים, גם בכל הנוגע לתביעות המיוחסות לאינתיפאדה משלהי שנות ה80-. עם זאת, רק במקצת המקרים עלה בידי המדינה להראות כי התביעות שקריות, ועל כן המדינה נאלצה לשלם סכומים גדולים, הן בשל פסקי הדין שניתנו נגדה והן במסגרת הסכמי פשרה.
