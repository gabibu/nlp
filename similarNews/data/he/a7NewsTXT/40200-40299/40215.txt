

מאבקי ההסתדרות שהיו בחודשים האחרונים הביאו לתוספת יוקר, ותוספת זו תיכנס לתוקף כבר במשכורת הבאה. כזכור, ההסתדרות חתמה עם המעסיקים (לשכת התיאום של הארגונים) על הסכמי תוספת יוקר לכל השכירים במשק, ואף עמיתי קרנות הפנסיה ומקבלי הפנסיה התקציבית ייהנו מתוספת זו החל ממשכורת חודש דצמבר (המשולמת בראשית חודש ינואר).

בהסתדרות מזהירים את המעסיקים כי עליהם לוודא שהתוספת אכן מעודכנת בתוכנות השכר, וכי מעסיק שלא ישלם את התוספת יואשם בהלנת שכר לכל דבר.

תוספת היוקר נקבעת עפ"י נוסחה קבועה הנגזרת מגובה עליית המדד, והיא אמורה להיות רשת ביטחון לעובדים בישראל, כלומר לשמור על ערך שכרם בהתאם לתנודות המשק. כיוון ששיעור התוספת המדויק יוודע רק ב-יב' בשבט (15 בינואר 2003), וכדי להקל על המעסיקים, הוחלט לפרוש את תשלום תוספת היוקר. תוספת היוקר שתינתן תהיה חלק בלתי נפרד מהשכר הניתן בכל חודש.

אבינועם מגן, דובר ההסתדרות, מסר כי לפי החוק כל שכיר במדינת ישראל זכאי לקבל את תוספת היוקר במלואה בהתאם לגובה שכרו, בלי קשר למקום עבודתו ולהיקף משרתו. עוד מסר מגן כי החל מהיום פותחת ההסתדרות חדר מצב שיענה על כל שאלה בנושא תוספת היוקר, כגון: הזכות לקבל את תוספת היוקר, מועדי התשלום וחישוב התוספת.
