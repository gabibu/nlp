

משרד התחבורה יפרסם בקרוב מכרזים להפעלת קווי תחבורה ציבורית נוספים בפתח תקווה. זאת במסגרת הרפורמה שבכוונת משרד התחבורה להנהיג בתחבורה הציבורית, רפורמות שכבר החלו להיות מיושמות.

דובר משרד התחבורה אבנר עובדיה מוסר כי מדובר בכשלושים קווים עירוניים בפתח תקווה, המופעלים כיום על ידי חברת דן. קווים אלה מהווים כ-8 אחוזים מנפח הפעילות של דן בתחבורה הציבורית.

הדובר מציין בדבריו כי לפני כחודש זכתה חברת "קשרים", המשותפת לחברת האוטובוסים "הורן את ליבוביץ" ויבואני הרכב "מאיר" ו"חברת הנסיעות והתיירות נצרת" במכרז להפעלת 23 קווי תחבורה ציבורית המופעלים כיום על ידי דן באזור בקעת אונו.

מנכ"ל משרד התחבורה סלמן בן ציון מסר, כי הרפורמה בתחבורה הציבורית הביאה עד כה להוזלות תעריפים בשיעור שבין עשרים לחמישים אחוזים בכל הקווים שהוצאו לתחרות ולהגדלה ניכרת של תדירות הקווים.

עד כה הוצאו לתחרות כ-200 מקווי התחבורה הציבורית של קואופרטיב אגד וחברת דן. קווים אלה מהווים כ-8 אחוז מנפח הפעילות של אגד ודן בתחבורה הציבורית. הקווים שהוצאו לתחרות מצויים באזור נתניה, חדרה, צפת, נהריה, רמלה, לוד, באר שבע תל אביב ומודיעין עלית.

בחודשים הקרובים יפורסמו מכרזים נוספים להפעלת 140 קווים נוספים, בין השאר בעפולה, אשקלון ועמק בית שאן.

בהודעה שמסר הוסיף דובר המשרד כי מאז החלה הרפורמה בתחבורה הציבורית, נקלטו בענף התחבורה כ-600 נהגים ואנשי מקצוע, החברות הפרטיות שזכו במכרזים רכשו עד כה כ-300 אוטובוסים ומיניבוסים חדשים, בעלות של כ-200 מיליון שקל.
