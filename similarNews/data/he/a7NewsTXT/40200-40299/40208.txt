

ראש הממשלה אריאל שרון הודיע היום כי הוא שוקל העברת המאבק בתאונות הדרכים לטיפולו של משרד ראש הממשלה.

ראש הממשלה אריאל שרון הודיע היום כי הוא שוקל העברת המאבק בתאונות הדרכים לטיפולו של משרד ראש הממשלה. שרון הורה למנכ"ל משרדו אביגדור יצחקי, לבדוק את הנושא.

בכינוס תנועת "אור ירוק" למלחמה בתאונות דרכים הודיע עוד ראש הממשלה שרון, כי בין השנים 2001 ו-2003 גדל תקציב התשתיות התחבורתיות במיליארד שקלים. שרון ציין עוד כי ישים דגש בעתיד על המשך הפיתוח של תשתיות רכבתיות.

לדברי מנכ"ל העמותה אבינועם נאור נהרגו מאז קום המדינה ועד 1 בדצמבר 2002 22,460 איש. לדבריו, זהו מספר גבוה יותר מהרוגים בפיגועים ושווה למספר ההרוגים במלחמות ישראל.

לדברי נאור, בתוך 3 עד 5 שנים אפשר להוריד ב-50 אחוז את מספר הנפגעים בתאונות דרכים.

באירוע במלון הילטון בתל אביב השתתפו מאות ובהם קציני משטרה רבים ואנשי משק כלכלה וחברה. אבינועם נאור הקים את עמותת אור ירוק ב-1997, שנתיים לאחר שבנו רן נהרג בתאונת ג'יפ בעת חופשה מהצבא.
