

יוסי ביילין וח"כ יעל דיין הודיעו היום על הצטרפותם למפלגת מרצ ועל השתלבותם ברשימת המפלגה בכנסת הבאה. זאת, לאחר שלא הגיעו למקומות ריאליים בפריימריס שהתקיימו ביום שני במפלגת העבודה.

לדברי יו"ר מרצ יוסי שריד, ששוחח עם השניים במהלך היום, יצטרפו ביילין ודיין במקום ה-11 וה-12 ברשימה של מרצ לכנסת. מחר תתכנס מועצת מרצ כדי לאשר את הצטרפות שני האישים.

ביילין ושריד סיכמו גם על הקמת חזית של מפלגה סוציאל דמוקרטית אחרי הבחירות, אליה יצורפו דמויות ציבוריות נוספות מהחלק השמאלי של המפה הפוליטית.

בכך נכשל יו"ר מפלגת העבודה, עמרם מצנע, שניסה בפגישה עם יוסי ביילין בבוקר להניאו מעזיבת מפלגת העבודה לטובת מרצ. בפגישה בין השניים בבית המפלגה הבטיח מצנע ליוסי ביילין תפקיד מרכזי במנגנון המפלגתי, אך ככל הנראה לא השביע את רצונו של ביילין בכך. השניים נפגשו ביוזמת מצנע לאחר שיחת טלפון אתמול, כשנודע כי יוסי ביילין נדחק מהמקומות הריאליים ברשימת
המפלגה.

יש לציין, כי אחד המפסידים העיקריים מהמהלך הוא מנהיג הנכים יואב קריים, ששוריין במקום ה-12 ברשימת מרצ. עתה יהיה עליו להידחק למקום נמוך יותר. קריים לא הגיב בינתיים רשמית על מהלך אחרון זה של מפלגתו החדשה.
