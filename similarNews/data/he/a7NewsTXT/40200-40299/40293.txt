

קנדה תודיע על כוונתה להוציא אל מחוץ לחוק את הזרוע המדינית של חיזבאללה, לאחר שאנשי הארגון בלבנון קראו לפלשתינים לבצע פיגועי התאבדות נוספים בישראל, כך מסרו מקורות רישמיים.

בסוף שנת 2001 הודיעה אוטאווה על הוצאתה מחוץ לחוק של הזרוע הצבאית של חיזבאללה, אולם עד כה עמדה מול הלחצים לפעול בדרך דומה גם ביחס לזרוע הפוליטית של הארגון, אותו הגדיר שר החוץ הקנדי ביל גראהם כ"תנועה לגיטימית".

אולם ממשלת קנדה הקשיחה את עמדתה בשבוע שעבר, לאחר שמנהיג החיזבאללה, השייח' חסן נסראללה, קרא לפלשתינים להתעלם מהביקורת הבינלאומית על פיגועי התופת, ולהמשיך במאבק המזוין נגד ישראל.

"בשעה כלשהי היום תוסיף הממשלה מספר שמות לרשימת הישויות המופיעות בחוק נגד הטרור", אמר בכיר קנדי.

כאשר נשאל הבכיר אם הזרוע המדינית של חיזבאללה תופיע בין השמות שיתווספו לרשימה, ענה הבכיר, "כן".

ממשלת קנדה עמדה תחת לחץ גובר מצד קבוצות יהודיות ואנשי האופוזיציה, שדרשו הוצאתו מחוץ לחוק של הארגון. בסוף החודש שעבר הגיש ארגון "בני ברית" תביעה נגד אוטאווה, בנסיון לכפות על הממשלה את ההחלטה.
