

מפולת קרקע שנגרמה עקב גשמים עזים, פגעה באתר מעיינות חמים במזרח האי ג'אוה שבאינדונזיה. לפחות 17 בני אדם נהרגו, נמסר מהמשטרה.

סוכנות הידיעות האינדונזית "אנטרא" ציטטה מקורות רישמיים, לפיהם מניין הקורבנות עומד על 30, והוסיפה כי ייתכן שמספר ההרוגים יהיה גבוה יותר, כיוון שרבים עדיין לכודים תחת ערימות בוץ והריסות מבנים.

על פי ידיעת "אנטרא", רוב ההרוגים שנמצאו עד כה היו ילדים. בכיר במשטרה אמר לכתבים בעיר מוג'וקארטו כי "השטפונות העזים סחפו את התיירים ששהו באתר המעיינות החמים בפאצ'ט".

"עד כה, הוצאנו 17 גופות, וצוותי הצלה ממשיכים לחלץ נפגעים והרוגים", אמר המקור.

מפולות קרקע ובוץ הם תופעה רגילה באינדונזיה בתקופת הגשמים, הנמשכת מאוקטובר ועד אפריל.




###END###



