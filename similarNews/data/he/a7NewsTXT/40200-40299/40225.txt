

צה"ל החליט שלא לאפשר לעזרא יכין, לוחם לח"י לשעבר, להרצות בסדרות חינוך בפני חיילים.

בהרצאות אלו טוען יכין כי לוחמי האצ"ל והלח"י לא ביצעו טבח בדיר-יאסין במלחמת העצמאות. החלטה זו באה בעקבות תלונתה של חברת הכנסת נעמי חזן ממרצ לשר הביטחון שאול מופז."אני רואה בחומרה חינוך סובייקטיבי והתעלמות מעובדות שהן חלק מההיסטוריה של עם ישראל, גם אם אינן מסתדרות עם תפיסות עולם מסוימות" כותבת חזן בתלונתה. חזן יצאה גם נגד העובדה שיכין מציע לחיילים לקנות את ספריו, בהם הוא מתאר את המלחמה בדיר-יאסין, "זוהי עשיית רווחים תוך כדי הרצאות התנדבותיות בצה"ל, ואין לעבור על כך לסדר היום" אמרה חזן. בתשובה שקיבלה חזן מרות בר, עוזרת שר הביטחון, נכתב כי צה"ל בודק את הנושא וכי הרצאותיו של יכין מופסקות לאלתר. ואכן כתבנו יהודה פריימן מסר כי במדרשה צבאית בירושלים בוטלה אתמול הרצאתו של עזרא יכין שהייתה אמורה להתקיים כמה שעות אחר כך.

יצוין כי בשיחה שקיים עם כתב ערוץ 7 אמר עזרא יכין כי עד כה לא הגיעה אליו כל הודעה מסודרת בעניין והוא מקווה שאין בידיעה ממש ותינתן לו אפשרות להמשיך בהרצאותיו כרגיל. "נכון לעכשיו", אמר יכין "אני המום מעצם פרסום הידיעה ואין לי מה לאמר בעניין".

כתב מעריב דיבר עם חזן וזו אמרה כי על הרצאות אלו שמעה מפי חיילים "בעלי מודעות היסטורית", שהתלוננו בפניה על הרצאותיו של יכין. "טוב עשה צה"ל" אמרה חברת הכנסת "שהפסיק את הרצאותיו של אדם שמטיף לסירוס ההיסטוריה של המלחמה ולהתעלמות מיסודות ערכי טוהר הנשק בצה"ל." עזרא יכין הגיב לדבריה ואמר "לחמתי בדיר-יאסין בפלוגת לח"י בירושלים. הייתי אז בן 19. אני מספר לחיילי צה"ל על הקרב שהיה שם. איך נלחמנו מבית לבית. אפילו נשים ירו בנו. נכון שנהרגו גם נשים וילדים אבל לא היה מנוס. היינו צריכים להילחם על חיינו, ומעבר לזה לא היה שם טבח. מדהימה אותי החלטת צה"ל. כנראה שיש במרצ אנשים שהאמת ההיסטורית לא מוצאת חן בעיניהם. אני לא מבין מדוע נעתר הצבא לפנייה."
ביומן הצהריים עם חגי סגל התראיין בנושא זה ההיסטוריון הצבאי ד"ר אריה יצחקי. "כחוקר הפרשה הזו לפני ולפנים אני טוען שיש כאן צביעות איומה ונוראה" אומר הד"ר יצחקי. "עזרא יכין צודק לחלוטין! בדיר-יאסין לא היה טבח. בידי ראיות, עדויות והוכחות למה שהתרחש שם. הטענה שבאפריל 48' ביצע כוח אצ"ל ולח"י מירושלים טבח בדיר-יאסין ושנהרגו בו 254 ערבים (בהם נשים וילדים) לא נכונה. לא היה שם טבח. ההתקפה בוצעה באישורו של דוד שאלתיאל, מפקד חטיבת ירושלים מטעם ההגנה. בתחילה, מכיוון שהכוחות לא היו מאומנים למלחמה בשטח בנוי ההתקפה נכשלה. היו 5 הרוגים ועשרות פצועים וכל זאת מתוך 120 לוחמים. ולכן הזעיקו כוח פלמ"ח שכידוע, רוב אנשיו השתייכו למפ"ם, היום היא מרצ, מפלגתה של נעמי חזן, המתלוננת. כוח הפלמ"ח, שבראשו עמד יקי זג ז"ל, הגיע עם שני משוריינים, שתי מרגמות ו-53 מקלעים, ומכיוון שהם היו מאומנים יותר בלחימה מסוג כזה הם הכריעו את הקרב. הייתה שם מלחמה מבית לבית, וטבעי הדבר שבסוג כזה של לחימה נהרגים אנשים, גם נשים וילדים".

"יתרה מזאת, בידי יש דו"ח של שני רופאים מהדסה שביקרו במקום מטעם הסוכנות היהודית. דו"ח זה הוסתר במשך שנים ובו הם כותבים כי נמצאו בין 80 ל-90 גוויות של ערבים, רובם גברים, ובאף אחד מהם לא הייתה התעללות. ישנם גם עדויות של ערבים, ניצולי הכפר, עדויות שהגיעו לידינו בשנות ה-50 באמצעות אמ"ן דרך סוכנים ירדניים שהפעלנו בירדן, ובמפורש כתוב שם כי לא התבצע טבח. הדברים פורסמו לפני 40 שנה בעיתונות הירדנית ואף נעשו על כך עבודות, אפילו של אוניברסיטת ביר- זית (שאינה חשודה באהבת מדינת ישראל). בעבודות נכתב כי לא היו יותר מ-80 הרוגים. לכן אני חושב כי החלטת צה"ל להפסיק את הרצאותיו של יכין היא החלטה איומה, נוראה וצבועה!"
