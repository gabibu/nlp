

גופת ההרוג ה-17, האלמוני שנהרג בפיגוע לפני כחצי שנה בצומת מגידו, זוהתה. ההרוג הוא אליהו תימסיט בן 32 משדרות. גופתו זוהתה בעזרת סרט תיעודי שהפיקה חברת "עדן הפקות".

החברה התלוותה לצוות מחלקת התשאול ביחידה המרכזית של מרחב העמקים והפיקה סרט על ההרוג האלמוני. בעקבות הסרט פורסמו שני קלסתרונים אפשריים של ההרוג. נהג מונית שראה את הסרט הגיע לתחנת המשטרה וסיפר כי הוא הכיר את ההרוג וכי ביום הפיגוע הסיע את תימסיט משדרות לתל  אביב.

תימסיט היה בדרכו לחופשה בכינרת. מתברר כי המשפחה הודיעה על העדרו למשטרת שדרות רק במהלך חודש יולי, כחודש לאחר הפיגוע, אך במשטרה לא קישרו בין האירועים מכמה סיבות. הפרטים שנתנה המשפחה לא תאמו את הפרטים שמסר המכון הפתולוגי. וכן במהלך הזמן זרמו עדויות לפיהן נראה תימסיט בכל מיני מקומות ברחבי הארץ. מכיוון שהגופה לא זוהתה היא נקברה בחלקת הלא יהודיים בבית הקברות באשקלון. כעת מחכים שמשרד הבריאות יאשר להוציא את הגופה מקברה ולהעבירה למשפחה. האישור צפוי להתקבל בשעות הקרובות ועל פי זה משערים כי ההלוויה תיערך מחר.
