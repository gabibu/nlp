

ברמאללה החליט "בית המשפט העליון" של הרש"פ לשחרר מהכלא ביריחו את פואד חיג'אזי מוחמד אל -שובאכי, המעורב בהברחת נשק בספינה "קארין A".

ברמאללה החליט "בית המשפט העליון" של הרש"פ לשחרר מהכלא ביריחו את פואד חיג'אזי מוחמד אל -שובאכי, המעורב בהברחת נשק בספינה "קארין A". שובאכי, המוחזק בשבועות האחרונים תחת השגחת אנשי ביטחון אמריקאים ובריטים, מואשם באחריות ישירה לתיאום ולמימון הניסיון להברחת נשק בינואר באמצעות הספינה "קארין A ", שנתפסה בים -סוף.

אמנם בחקירתם של אנשי המשטרה הימית של הרש"פ שנתפסו בספינה הוזכר שמו של שובאכי, איש הכספים של הרשות הפלשתינית, אך הרשות הפלשתינית הכחישה כל קשר לאירוע. בעקבות לחץ אמריקאי הסכימה הרשות לעצור את שובאכי עד לסיום עבודת ועדת החקירה שמינה ערפאת, ואולם "בית המשפט" ברמאללה קבע כי הוא לא מצא ראיות הקושרות את שובאכי להברחת האנייה והנשק שעליה.

יצוין כי בפשיטת צה"ל על מתחם המוקטעה ברמאללה, שנערכה לפני כחצי שנה, נתפס דרכונו של פואד שובאכי. יש לציין כי דרכונו הוא דרכון דיפלומטי שהוצא בתימן. בדרכונו ישנן חותמות כניסה ויציאה רבות ממדינות ערב. בין החותמות מופיעות גם חתימותיהן של לוב ושל עירק   מדינות התומכות בגלוי בטרור הפלשתיני. ההערכה בישראל היא כי שובאכי הגיע למדינות אלו כדי לסכם איתן את הפרטים הנוגעים לרכישות ולהברחות הנשק ואמצעי הלחימה לרש"פ.

למרות הפרסומים על השחרור, במערכת הביטחון טוענים כי לא התקבל כל מידע על שחרורו של שובאכי והעריכו כי בתוך זמן קצר משחרורו יעבירו המשקיפים השומרים עליו הודעה על כך לישראל. כמו כן, אומרים גורמים במערכת הביטחון כי ישראל רואה בשובאכי מבוקש, ואם ישתחרר מהכלא ישראל תנסה לעצור אותו.
