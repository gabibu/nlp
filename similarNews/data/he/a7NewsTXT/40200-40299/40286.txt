

תנועת גוש שלום פנתה אל הבמאי מוחמד בקרי בהצעה לארגן הקרנות מיוחדות של הסרט "ג'נין ג'נין", שנאסר על ידי הצנזורה, כדי לאפשר לציבור הישראלי לראות מה "ששלטון לאומני וצר עין מנסה להסתיר מפניהם". על פי החוק, איסורי הצנזורה אינם חלים על הצגת סרט בהקרנות מיוחדות למוזמנים.

התנועה הגיבה על נימוקי הצנזורה ואמרה כי לדעתה "הנימוקים שנתנה מועצת הצנזורה להחלטתה הם עלבון לשכל הישר. בארץ מוקרנים בלי הפסק סרטים חד צדדיים, ברדיו ובטלוויזיה ישנן מהדורות חדשות חד צדדיות, ובעיתונות סיקור חד צדדי של אירועים מלווה בפרשנות חד צדדית ונאומים חד צדדיים של אירועים. ילדים ישראלים הרוגים מופיעים בכותרות ראשיות, בעוד ילדים פלשתינים שנהרגו מאש צה"ל נדחקים למספר שורות בעמוד אחורי. הציבור הישראלי חשוף בלי הפסק למבול אדיר של תעמולה גסה ובוטה, המיועדת לשכנע אותו שהפלשתינים הם מפלצות וצה"ל צבא זך וטהור, וכי מדיניות הכיבוש והדיכוי בשטחים הכבושים מוצדקת וראויה לשבח".

בהמשך נאמר כי "כמובן שאיש אינו מנסה לצנזר משהו מהתעמולה הזאת. גם על האירועים בג'נין הופק סרט חד צדדי, המציג אך ורק את גרסת הצבא ומתעלם לחלוטין מהסבל שנגרם לאוכלוסייה האזרחית- ואיש לא ניסה לצנזר אותו ולמנוע את הקרנתו. החלטת הצנזורה לפסול את הסרט "ג'נין ג'נין" ולנסות למנוע מהציבור הזדמנות כמעט יחידה לראות את נקודת המבט הפלשתינית היא שערורייה, והיא מוכיחה שהגיע הזמן לבטל את הצנזורה על סרטים כפי שכבר מזמן בוטלה הצנזורה על מחזות".
