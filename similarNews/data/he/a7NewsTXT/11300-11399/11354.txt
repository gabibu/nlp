

ראש הממשלה, אריאל שרון, החליט לכנס את הקבינט המדיני-ביטחוני לישיבה דחופה בשעה 1 אחר חצות כדי לדון בהמשך מדיניות הפסקת האש וזאת בעקבות הפיגועים הנמשכים, ששיאם בפיגוע הקטלני באלי סיני. ההערכה היא כי השרים בימין ידרשו לחזור לפעולות יזומות נגד המחבלים.

מנהיג המפד"ל, הרב יצחק לוי אמר בתגובה לפיגע כי על שרון "להפעיל את צה"ל ולהתנער מהמוקשים המדיניים והביטחוניים שאליהם גורר אותו פרס".

יו"ר חרות, ח"כ מיכאל קליינר, בתגובה על הפיגוע באלי סיני: "צריך להתייחס לרשות הפלשתינית כמו לשלטון הטאליבן".

לדבריו, שרון צריך להפנים את העובדה שבחרו בו כדי לעשות מלחמה ואם הקואליציה שלצידו אינה מאפשרת לו לפעול, עליו להקים קואליציה ימנית, שתזכה היום לגיבוי עצום בעם ותאפשר לו להיפטר מחוות החיות של ערפאת".

רה"מ שרון אמר הערב בעצרת של נוצרים ידידי ישראל כי מאז פגישת פרס-ערפאת וההכרזה על הפסקת אש, הטרור לא פסק ולו לדקה אחת.
"ישראל לא תשלם בחיי אזרחיה על מנת לפייס את מדינות ערב כדי שיצטרפו לקואליציה העולמית נגד הטרור", הוסיף ראש הממשלה.

ראש הממשלה הגיע לאירוע באיחור ניכר בשל האירועים הבטחוניים. מיד לאחר סיום דבריו עזב את המקום למעונו בירושלים, משם המשיך לקבל דיווחים שוטפים על הנעשה בשטח.

ראש הממשלה קרא לעולם החופשי להצהיר על ארגוני החמס, הג'יהאד והחיזבאללה כארגוני טרור ולנקוט נגדם את כל הצעדים המתבקשים. לדברי שרון, יש לפעול גם נגד המסייעים לארגוני הטרור מבחינה פיננסית ונותנים מחסה לאנשיהם.

"אולי זה יביא את ערפאת, שהקים קואליציית טרור והאסטרטגיה שלו היא טרור, להיות תחת לחץ", אמר ראש הממשלה. שרון אמר עוד כי למרות שהג'יהאד האיסלמי נטל אחריות לפיצוץ מכונית התופת בערב החג בירושלים ולמרות שערפאת יודע מי ביצע את הפיגוע, אף אחד ממבצעי הפיגועים לא נעצר ולא ננקטו צעדים אמיתיים עד כה נגד הטרור הפלשתיני.

