

ארה"ב החליטה להעביר מידע למדינות נאט"ו המוכיח את מעורבותם של אוסמה בן לאדן וארגונו אל קיידה. דיווחים דומים עומדים להימסר למדינות אסיה, ובעיקר לפאקיסטן ולמדינות במזה"ת.

לעומת זאת הודיעה פאקיסטן אתמול לאחר פגישה זו כי "לא קיבלה הוכחות משכנעות" המקשרות את בן לאדן לפיגועים.

היומון "ניו יורק טיימס" דיווח היום כי אוסאמה בן-לאדן התקשר טלפונית לאמו ב-10 בספטמבר, ערב הפיגועים בניו יורק ובוושינגטון, כדי להודיע לה ש"משהו חשוב עומד להתרחש, והדבר יפריע לי להתקשר אלייך במשך זמן מה".

אימו של בן-לאדן (שהוא בנה היחיד) שוחחה עימו בטלפון ב-10 בספטמבר כאשר שהתה בחופשה בדמשק. הבן אמר לה כי יתכן שלא יוכל להצטרף אליה בהמשך חופשתה, וכי לא יוכל גם להתקשר טלפונית במשך זמן רב.

בכירים סעודים שביקשו להישאר בעילום שם, צוטטו ב"ניו יורק טיימס" ודיווחו על חקירת משפחת בן-לאדן בערב הסעודית, במהלכה נחשפה השיחה הטלפונית, המהווה את אחת מהראיות המוצקות ביותר שנחשפו עד כה על הקשר בין הפיגועים ל"חשוד מספר 1" בן-לאדן.

שר ההגנה האמריקני דונלד ראמספלד אמר אתמול בראיון לערוץ הטלוויזיה ABC, כי אין ביכולתו להגיב על המידע.
אוסאמה בן-לאדן, שאזרחותו הסעודית נשללה ממנו ב-1994 הוא אחד מ-52 ילדיו של איל הון וקבלן הבנייה סעודי, מוחמד בן-לאדן, שנשא מספר נשים. "באופן כללי, משפחת בן-לאדן משתפת פעולה בחקירה", אמרו המקורות הבכירים.
