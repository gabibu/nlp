

העיתונאית חני לוז העבירה אלינו את הכתבה הבאה:

עופר נמרודי, מבעליו של עיתון "מעריב", הגיש תביעה לפיצויים נגד רשות השידור ומשה נגבי בסך 10 מליון ש"ח . התביעה הינה בגין כתבה בערוץ הראשון מלפני כשבועיים ולפיה הפרקליטות הגיעה עימו להסכמה על הודאה בכמה סעיפים בתמורה לעונש מאסר של שלוש שנים. בכתבה של כתבת הערוץ, רבקה נוימן, השתלב משה נגבי כפרשן משפטי, ומתח ביקורת קשה על הסכמתה של הפרקליטות לעסקת הטיעון שנרקמה, לכאורה.

באמצעות בא כוחו עו"ד דן אבי יצחק, טוען נמרודי כי בניגוד לנאמר בכתבה, הוא לא הודה ולא יודה על ביצוע העבירות החמורות בהם הוא מואשם של מתן שוחד ושיבוש הליכי משפט וכי אין כלל ראיות לכאורה נגדו באישום של קשירת קשר לביצוע רצח, כפי שקבע בית המשפט עוד בשימוע לבקשה להארכת המעצר. בעניין הסכמתו לעונש מאסר אומר אבי-יצחק כי "עופר נמרודי לא הסכים מעולם, לא עלה מעולם על דעתו להסכים ולא יסכים לעולם שיוטל עליו עונש של שלוש שנות מאסר ".

נמרודי דורש פיצויים על לשון הרע שפגע בשמו הטוב שכן לדבריו, במהלך בירור התיק הפלילי "התפוגגו" האישומים החמורים ביותר נגדו של נסיון לקשירת קשר לביצוע רצח, הדחת עדים, מתן שוחד ו שיבוש הליכי משפט באמצעות השר לביטחון פנים (לשעבר) וניצבים מהמשטרה. "כתוצאה מכך והסר במידה רבה אות הקין שדבק קודם לכן במצחו של התובע" אומר אבי-יצחק, אולם הפרסומים הכוזבים, לדבריו , ששודרו בכתבה של נוימן "החזירו את אות הקין למצחו ואף ביתר חומרה ". בנוסף טוען אבי-יצחק כי השתתפותו של נגבי כ'פרשן' בזמן שהלה פוטר רק לפני כמה חודשים על ידי מרשו, נמרודי, "מעידים כמאה עדים על הזדון וחוסר תום הלב  כמו גם על אופיים החמור והשערורייתי" של הפרסומים.

לפני שבוע הגיש עו"ד אבי יצחק בשם נמרודי בקשה ליועץ המשפטי לממשלה להעמיד את נגבי, נוימן ורשות השידור לדין פלילי בגין עבירה על 'סוב יודיצה', וכמו כן הוגשה בקשה לבית הדין למשמעת של מועצת העיתונות להעמיד את נגבי לדין על הפרת כללי האתיקה.

