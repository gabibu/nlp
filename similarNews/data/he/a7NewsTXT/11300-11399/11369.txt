

אמש חדרו שני מחבלים אל היישוב אלי סיני, ורצחו ביריות את החיילת לירון הרפז הי"ד, בת המקום, ואת אסף יצחקי הי"ד, מלוד. כמו כן פצעו המחבלים 15 איש.
הלווייתה של לירון תתקיים היום בשעה 14:00 בחלקה הצבאית בבית העלמין באשקלון.

אמש בערך בשעה 19.30 חדרו מחבלים אל היישוב אלי סיני, והחלו לירות קליעים ולהשליך רימונים לעבר תושבים. לירון ואסף נרצחו במכת האש הראשונה.

כוח צה"ל, שכלל חיילי מילואים, פתח במרדף אחרי המחבלים, ולאחר מכן הצטרפו אליו חיילים מפלוגת "עורב" של חטיבת גבעתי. הכוחות ניהלו חילופי אש עם המחבלים, והסתערו לעברם. במהלך הירי וההסתערות נפגעו עוד חיילים אחדים, וביניהם מפקד הפלוגה מגבעתי, סרן דודו כהן. הוא נפצע פצעים קשים.

15 תושבים נפצעו במהלך החדירה, ואחד מהם נפצע קשה מאד. במהלך התקפתם פרצו המחבלים לתוך ביתה של אחת ממשפחות היישוב, בית שתושביו נעדרו ממנו באותה העת, והתבצרו בו.

בינתיים הגיעו למקום צוותי הימ"מ, (יחידת משטרה מיוחדת), וכיתרו את הבית. המחבלים המשיכו לירות לעבר כוחות אלה. בערך בשעה 22:40 זיהו צלפי הימ"מ את שני המחבלים, ירו בהם והרגום.
