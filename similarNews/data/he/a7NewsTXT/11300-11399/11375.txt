

צוותי ההצלה, שעדיין עובדים בין הריסות מרכז הסחר העולמי בניו יורק, גילו גופות נוספות, ובכך הגיע המניין הרשמי של המתים אתמול ל-344. רק 289 מהם זוהו.

לאחר מציאת הגופות, ועדכון שהתקבל מחברות וממדינות זרות בעקבות הודעות עובדים ואזרחים זרים ירד מספר הנעדרים ל-5,219.

כ-30,000 חיילים אמריקנים, שתי נושאות מטוסים, צי ספינות וכ-350 מטוסים נפרסו בדרום-מערב אסיה במסגרת מבצע "חופש נצחי", אמרה אתמול דוברת הפנטגון ויקטוריה קלרק. זו הפעם הראשונה שהפנטגון מסר רשמית מספרים כאלה, בנוגע להכנות הצבאיות של ארה"ב למבצע אפשרי כתגובה לפיגועי הטרור בניו יורק ובוושינגטון. הדוברת סירבה למסור פרטים נוספים על פריסת כוחות אלה.

העיתון וושניגטון פוסט דווח כי האמריקנים כבר סימנו את המטרות לתקיפה באפגניסטן. לפי העיתון, מדובר ב-23 מחנות אימונים ומתקנים של הטליבאן.

בכיר במשרד ההגנה האמריקני אמר אתמול כי התיקונים בפנטגון, שנפגע בהתקפה של 11 בספטמבר, עלולים לעלות כ-800 מיליון דולר, וכי הם יימשכו יותר משלוש שנים.

ווקר אוורי, האחראי לתיקונים ולשיפוצים, אמר כי מאות מאנשי הפנטגון עובדים כמעט ללא הפסקה כדי לתקן את הנזקים שנגרמו בהתרסקות המטוס החטוף, התרסקות שגרמה את מותם של 189 אנשים.
