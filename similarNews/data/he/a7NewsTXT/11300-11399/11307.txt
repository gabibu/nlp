

כמה דקות אחרי השעה תשע הבוקר התפוצצה מכונית תופת במגרש חניה ברחוב רבקה פינת דרך בית לחם, לא הרחק מצומת הבנקים שבשכונת תלפיות. אין נפגעים זולת שני פגועי הלם.

מפקד משטרת ירושלים מסר שמטען הנפץ במכונית היה גדול מאוד, והוא הכיל קליעי מקלע. כמה מכוניות שחנו ליד המכונית שהתפוצצה עלו באש.

מחקירה ראשונית עולה, כי מדובר במכונית שנגנבה לפני כמה חודשים בשטחי יהודה ושומרון. במכונית הטמינו המחבלים חומר נפץ במשקל עד 10 ק"ג וכאמור הצמידו אליו בלון גז, ברגים וקליעים של אמ.-16 וקלצ'ניקוב, מרכיבים המוכרים למשטרה מאירועי פח"ע קודמים. פיצוץ המכונית היה כה עז, אמר ניצב לוי, שגרם להתפזרות חלקיו בקוטר עשרות מטרים.

ניצב לוי לא שלל את האפשרות כי מכונית התופת הוחדרה מהעיר בית לחם, מחלקה הדרומי של ירושלים.

שמעון יפרח, מתגורר ברחוב סמוך, סיפר כי שמע פיצוץ עז ועשן שחור וסמיך חדר אליו הביתה דרך החלונות. "תוך דקה הגעתי למקום הפיצוץ. למשטרה לקח 5 דקות להגיע, למרות שיש תחנת משטרה כמה עשרות מטרים מהמקום. ראיתי שתי מכוניות בוערות".

את שמעון יפרח לא מפתיעה העובדה שמכונית תופת מתפוצצת בשכונה בה הוא מתגורר. "שכונת תלפיות הפכה לאיזור עסקים ותעשיה והמקום בדרך כלל הומה אדם", אמר יפרח וציין את העובדה, כי בדיוק מעבר לכביש ניצב "גן תצפית" המרכז כמה גנים מילדי החינוך המיוחד.
