

סמוך לשעה שבע וחצי חדרו מחבלים ליישוב אלי סיני בצפון חבל עזה. סוכנות "קול רינה" דווחה כי במהלך חילופי אש עם המחבלים התפוצץ גם מטען חבלה.

תושב אשקלון וחברתו מאלי סיני נרצחו מירי המחבלים. מד"א מדווחים כי 15 תושבים נפצעו והם פונו לבית החולים ברזילי באשקלון.

13 מהפצועים הועברו לבית החולים "ברזילי" באשקלון, אחד מהם במצב קשה מאוד. השאר פצועים באורח קל ובינוני. פצוע נוסף הוטס במסוק לבית החולים "סורוקה" בבאר שבע ומצבו הוגדר אנוש.

כוחות צה"ל הצליחו לחסל את 3 המחבלים לאחר כמה שעות של קרב.

תושב אלי סיני, איציק לוי, סיפר כי בשעה 7 וחצי בערב, בעת ששהה מחוץ לביתו בישוב, שמע ירי בתוך הישוב. בעקבות הירי הגיע חייל מעמדת הש.ג. לאיזור המגורים והורה לתושבים להיכנס לבתים בשל חדירת המחבל.

לוי הוסיף וסיפר כי התושבים ספונים בשעת העברת הידיעה בבתיהם בעקבות הוראות הצבא. על האירועים הם שומעים מהחדשות בטלויזיה. לדבריו התושבים במקום משאירים את בתיהם פתוחים בדרך כלל ולכן קל היה למחבל לחדור לתוך אחד הבתים.

לוי אמר עוד כי הישוב אלי סיני, המונה 80 משפחות, מגודר בגדר חשמלית אולם לדבריו, במהלך השנה האחרונה, בעקבות נפילת טילי מרגמה לישובים באיזור, ביקשו התושבים ממפקד החטיבה הצפונית של הרצועה, המופקדת על האיזור, לאשר הקמת גדר חשמלית בטווח של כקילומטר מבתי היישובים. זאת, כדי שצה"ל יוכל לסייר מסביב לגוש ארז- המאגד את היישובים אלי סיני, דוגית וניסנית- וכדי שתהיה שהות להגן על היישובים והתושבים אם תיתקבל אינדיקציה מהגדר החשמלית על חדירה לגוש.

לדבריו גם בפגישה שנערכה ביום ראשון עם מפקד החטיבה הצפונית נדחתה בקשת התושבים להקים את הגדר. לדברי לוי, אמר אבי פרחן למח"ט בפגישה כי הגדר הקיימת אינה מספקת בטחון לתושבים וכי חלקים ממנה פרוצים.
