

אתמול בשעה 1 אחר-חצות כינס ראש הממשלה אריאל שרון את הקבינט המדיני-בטחוני כדי לדון בהפרת הפסקת האש על-ידי הפלשתינים, ששיאה הגיע בפיגוע הקשה באלי סיני.

בתום הדיון, שנמשך כשעתיים, הסמיך הקבינט פה-אחד את צה"ל לנקוט את כל האמצעים הדרושים להגנה על ישראל ועל תושביה. ההערכה היא כי צה"ל יחזור למדיניות התגובה והסיכולים, שנקט לפני פגישת פרס-ערפאת.

ראש הממשלה אריאל שרון אמר, כי מה שקרה באלי סיני הוא פיגוע טרוריסטי חמור, פגיעה באזרחים, וביניהם תינוקות, וכל זאת רק בשל היותם יהודים. שרון הטיל על הרשות הפלשתינית ועל יאסר ערפאת את האחריות למניעת פעולות טרור המתבצעות על-ידי טרוריסטים היוצאים משטחה.

ראש הממשלה חזר על קריאתו לארה"ב ולקהילה הבינלאומית להכריז על ארגוני החמאס, הג'יהאד האיסלמי והחיזבאללה כארגוני טרור, שנגדם יש לפעול מיד. יצוין כי הקריאה הזאת נוספה להחלטת הקבינט, לאחר שהתברר כי ארה"ב הוציאה את שלושת הארגונים הללו מרשימת ארגוני הטרור שנגדם החליטה לפעול בעקבות הפיגועים בניו-יורק.
