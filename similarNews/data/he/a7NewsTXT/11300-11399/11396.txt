

נביל שעת' אמר היום כי בנוסף להכרת בוש בזכותם להקים מדינה, צפויה ארה"ב גם להכריז כי המקומות הקדושים לאיסלאם ולנצרות בירושלים יהיו בניהול פלשתיני. יוזמת בוש להקמת מדינה פלשתינית שנחשפה אתמול מבוססת על ההנחות של תכנית קלינטון והיא כוללת הצהרת תמיכה ראשונה של ממשל רפובליקני בהקמת מדינה פלשתינית.

על תכנית זו היה קולין פאוול אמור להודיע בנאום שתכנן לשאת בפני כינוס מיוחד של עצרת האו"ם, כינוס שנדחה עקב הפיגועים בארה"ב. בהמשך תכנן פאוול להפגש עם ערפאת.

כמה מדינות ערביות התנו במפורש את תמיכתן ב"מלחמה בטרור" בכך שארה"ב תתערב בסכסוך הישראלי-פלשתיני, וגורמים מסוימים במחלקת המדינה סבורים, שפאוול צריך לשאת את הנאום עוד לפני תחילת הפעולה הצבאית באפגניסטן. ההחלטה על נאום פאוול אושרה במועצה לביטחון לאומי בארה"ב.

הנשיא בוש אמר אתמול שרעיון המדינה הפלשתינית היה תמיד חלק מ"תוכנית השלום", כל זמן שנשמרת ההכרה במדינת ישראל. עם זאת הוסיף שלפני כן חייבת להיות ירידה ברמת האלימות.

בעבר מתח ממשל בוש ביקורת על מעורבותו הרבה של ממשל קלינטון בניסיון להשיג הסדר שלום.


