

בתגובה על הפיגוע אמר אמש ראש הממשלה אריאל שרון: "יישוב יהודי הותקף. אנו הולכים לסייע בכל עזרה לעולם, אולם לא נוכל לשלם בחיינו בשביל השלום עם מדינות ערב, רק מפני שהאמריקנים צריכים את ה"שירות" הזה מאתנו".

הבוקר ירו טנקים של צה"ל לעבר עמדות ומחסומים פלשתיניים באזור ג'באליה צפונית מערבית לעזה. הירי מתבצע בשטח A. כמו כן הורסים דחפורים של צה"ל מבנים ועצים באזור היישוב אלי סיני. בכך הם חושפים את השטח, וזאת כדי למנוע ממחבלים להגיע בדרכים נסתרות ליישוב זה או ליישובים אחרים בקרבתו. תחקיר ראשוני של האירוע מצביע על כך שהמחבלים הגיעו ליישוב בציר נסתר, לאחר שביצעו איסוף ידיעות מודיעיני מוקדם.

הבוקר ממשיכים כוחות צה"ל לפוצץ רימונים באלי סיני. את הרימונים השליכו המחבלים אמש בשעת ההתקפה על היישוב. גופות המחבלים עדיין מוטלות גם הן במקום, שכן קיים חשש שהן ממולכדות. רוב תושבי היישוב עדיין מסתגרים בבתיהם.

בשל התרעות על פיגועים הטיל צה"ל סגר ימי מלא על עזה. גורמי ביטחון מעריכים כי ההקלות המתוכננות לפלשתינים לא יבוצעו.
