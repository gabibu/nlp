

ביום ראשון, י"ג בתשרי תשס"ב (30.09.01), הובא למנוחות אדם יקר ומיוחד, פרופסור יאיר פרג ז"ל. יאיר הוכיח באישיותו ובפעילויותיו המגוונות את אהבתו הרבה לארץ, הן לנופיה ולאתריה, והן לעברה ולעתידה, והיווה הוכחה חיה לכך שניתן להיות "גם ירוק וגם ימין", ולשלב את היפה בשניהם: ארץ ישראל היפה.

מקום מגוריו   מכבים - ומקום קבורתו - חדיד, בפאתי יער בן-שמן, בנקודה הצופה על יער הרצל, על אזור מודיעין ועל נקודת המוצא של כביש 45, הכביש הראשי המתוכנן לכיוון ירושלים   מסמלים את ייחודו.

יאיר היה חבר יקר ומסור בחוג הפרופ' לחוסן מדיני וכלכלי. מותו מהווה אבדה אישית לרבים מחברי החוג. יאיר היה חבר פעיל, שדאג מאד לעתיד ארץ ישראל, עם ישראל ומדינת ישראל.

הוא לקח על עצמו פעילויות שונות, גם כאשר בריאותו הידרדרה. גם כאשר נבצר ממנו להשתתף בגופו באירועים של החוג, הוא מצא אפיקים אחרים לפעילות, כמו כתיבת מאמרים ומכתבים לעיתונות.

מאמריו האחרונים הופיעו ב"ידיעות אחרונות" (21.08.01), שם התריע על סכנת ניתוק הנגב כתוצאה מ"המעבר הבטוח", ובאתר האינטרנט של ערוץ 7 (שלושה מאמרים באוגוסט 2001, לשלושתם ניתן להגיע באמצעותאתר האינטרנט של החוג www.professors.org.il; האחרון שבהם, מלפני חודש בלבד, הוא הספד של יאיר ז"ל על חבר-הכנסת המנוח הלל קוק ז"ל). יאיר היה פעיל בקהילה, ופעל רבות להגנת הטבע והארכיאולוגיה לנוכח פיתוח חפוז ובלתי רגיש, שרת בוועדות שונות, ועוד.

הוא הקפיד במיוחד לשלב שיקולים של איכות הסביבה ושמירת אתרים ארכיאולוגיים בכל תכנון, ובכך הוסיף מימד חשוב לפעילות הצוות . יאיר היה מופת למסירות ולנכונות לפעול למען הציבור.

לרעייתו גיסיה, אשר עמדה לצידו לכל אורך הדרך, לילדיו, ולכל בני המשפחה, לא נותר לנו אלא להתפלל "שהמקום ינחם אתכם בתוך שאר אבלי ציון וירושלים, ולא תוסיפו לדאבה עוד". יהי זכרו ברוך! את הכתבה ודברי ההספד כתב ד"ר רון בריימן יו"ר הפרופ' לחוסן מדיני וכלכלי.
