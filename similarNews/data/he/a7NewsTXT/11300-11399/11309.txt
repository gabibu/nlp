

מכונית תופת התפוצצה בבוקר לפני בניין בית המשפט בעיר ויטוריה, בירת המחוז הבאסקי. חזית הבניין נהרסה אך איש לא נפצע קשה. כך הודיעה המשטרה הספרדית שייחסה את הפיגוע למחתרת הבאסקית אט"א.

המשטרה מסרה שאלמוני התקשר בטלפון והזהיר שהפצצה עומדת להתפוצץ, וכתוצאה מכך נחסמה כל הסביבה. אדם אחד נפצע קל, לאחר שנפגע משברי זכוכית. כמו כן נפגעו אחדים מהבניינים הסמוכים, וכ-20 מכוניות שחנו באזור עלו באש.

דובר משטרתי אמר, כי הפיגוע היה ככל הנראה פעולת נקמה מצד המחתרת, לאחר שאחדים מאנשיה נעצרו לאחרונה באזור. הפיצוץ נקשר גם לנאומו של ראש ממשלת המחוז הבאסקי, חואן חוזה איבארטחה, שהעלה את האפשרות לקיים במחוז משאל עם בשאלת העצמאות.
