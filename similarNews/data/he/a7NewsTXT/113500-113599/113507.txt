

בשבת האחרונה נערך אירוע במרכז הקונגרסים בחיפה בו הוטבלו לנצרות 13 יהודים. יד לאחים: "מה עוד צריך לקרות כדי שכל הגורמים יקלטו את החורבן הנורא המתרחש במרכז הקונגרסים, באין פוצה פה?"

בשבת האחרונה נערך בחיפה אירוע במרכז הקונגרסים בו הוטבלו לנצרות 13 יהודים, כך מדווח אתר לדעת נט. מדובר בהמשך ישיר לכנסים רבים שערכו גופים הקשורים למיסיון הנוצרי במרכז הקונגרסים אשר היו מיועדים לאוכלוסיות יהודיות מגוונות, וותיקים ועולים חדשים.

ארגון 'יד לאחים', ששם לעצמו כמטרה להיאבק בזרועות המיסיון השונות, מתריע זה זמן רב על כינוסי המיסיון במרכז הקונגרסים ואף רבני העיר, הרב כהן והרב שלוש, הובילו מספר פעולות מחאה נגד הכינוסים הללו.

בעקבות כל פעולות המחאה שיגר לפני סוכות ראש עיריית חיפה, יונה יהב, מכתב ליו"ר יד לאחים, הרב ליפשיץ, ובו גילה כי ביקש מחברת חברת 'גב-ים', המפעילה את מרכז הקונגרסים, להפסיק עריכת הכנסים שבנדון. "ללשכת ראש העיר נמסר כי החברה חתומה על חוזה עד לשנת 2005, וכי רק לאחר סיום החוזה ניתן יהיה להפסיק עריכת כנסים. ראש העיר ימשיך לפעול במרץ על מנת למנוע עריכת כנסים כגון אלו", כתב ראש עיריית חיפה.

יש לציין כי שנת 2005 החלה לפני כחצי שנה והכנס בו הוטבלו 13 היהודים לנצרות נערך בסוף השבוע האחרון, זאת לאחר מספר כינוסים מרתוניים שנערכו בשבועות האחרונים

בתגובה לדברי 'יד לאחים' אומר מנהל מרכז הקונגרסים, איציק חלפון, לכתב INN איציק וולף כי הוא איננו יודע על כל כינוס של המיסיון שנערך במרכז הקונגרסים. "בשבת ה-28 במאי נערך במרכז הקונגרסים כינוס של עמותת 'המצפה'. מהות הכנס ותכניו הם ממני והלאה", אמר.

לדברי חלפון, כל זמן שלא הוכח באמצעות מסמך החתום על ידי בית משפט שישנה עמותה מסוימת שעוברת על החוק הוא לא ימנע ממנה לערוך כינוסים ולא יברר מה התכנים בכינוסים הללו. "אין לי שום מסמך מבית המשפט אשר קובע כי עמותת 'המצפה', אשר הייתה היחידה שערכה אירוע במרכז הקונגרסים בשבת האחרונה והיא עמותה רשומה על פי בדיקתנו, עוברת על החוק", אמר והוסיף כי אם בית המשפט יקבע כי ישנם גופים שמרעילים את נפשות ישראל הוא יציית לחוק, אך כל זמן שאין הוראה שכזו הוא, כמנהל גוף ציבורי, איננו יכול למנוע כינוסים במרכז.

