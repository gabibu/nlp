

ארגון זכויות האדם ביש"ע טוען כי המשטרה הפרה את הכללים שהתוותה פרקליטות המדינה על מנת לאפשר את זכות המחאה של מתנגדי ההתנתקות. זאת כשאסרה חלוקת סרטים כתומים באירועי ל"ג בעומר במירון.

בסדרת דיונים שקיימה לאחרונה ועדת החוקה חוק ומשפט של הכנסת, בנושא התנהלות מערכת אכיפת החוק אל מול מתנגדי תכנית ההתנתקות, עלו עדויות קשות ומזעזעות על הפרה בוטה, מתמשכת ושיטתית של זכות המחאה של מתנגדי תכנית ההתנתקות.

משהתבררה התמונה, דרשה הועדה מנציג פרקליטות המדינה, עו"ד שי ניצן, לפרסם ולהפיץ לכל השוטרים ברחבי הארץ נהלים מחייבים שיבטיחו את חופש הביטוי, המחאה והתנועה למתנגדי תכנית ההתנתקות.

השבוע העביר עו"ד שי ניצן, המשנה לפרקליט המדינה לתפקידים מיוחדים, ליו"ר ועדת החוקה והמשפט של הכנסת, חבר הכנסת מיכאל איתן, עותק מהנהלים החדשים, שעניינם הקפדה על זכויות המחאה והתנועה של מתנגדי ההתנתקות.

ארגון זכויות האדם ביש"ע הודיע הבוקר כי אמנם הוא מברך על הוצאת הנהלים, אך עם זאת "קובע בצער שכבר עתה הם מופרים בראש כל חוצות. כך, למשל, עיכבה המשטרה ביום חמישי האחרון מתיישבים מגוש קטיף שהגיעו למירון על מנת לחלק סרטים כתומים לחוגגים בל"ג בעומר".

הארגון פנה לחבר הכנסת איתן בבקשה "להמשיך בפעילותו הברוכה והחשובה, על מנת שהנהלים החדשים לא רק יכתבו אלא גם יבוצעו".
(ש)
