

כ-15 משפחות עברו להתגורר בבית מלון "חוף דקלים" שבגוש קטיף. התושבים העבירו בשבועות האחרונים את כל כלי הבית שלהם למלון. מרזל, שוכר המלון: נסכל בכל מחיר את תוכנית הגרוש.

ברוך מרזל מחברון שכר את המלון יחד עם יו"ר "נשים בירוק" נדיה מטר ודתיה יצחקי ממנהלת קל"ע. לכתבנו נמסר כי משפחות מאזור חברון וממרכז הארץ העתיקו בשבועיים האחרונים את משכנם למלון.

אחד מהמארגנים במלון אומר לערוץ 7 כי הצורך של כל המשפחות הוא להשתתף במאבק ולחזק אותו.
יצויין כי אנשי צבא ומשטרה לטשו עיניהם לאחרונה למלון וביקשו מבעליו להשכירו כדי שישמש בסיס גדול לכוחות שיעסקו בגרוש היהודים, ואולם בן דוד הבעלים דחה הצעתם והעדיף להשכיר את המלון, כאמור, למרזל וחבריו למאבק.

מחר יגיבו הפעילים רשמית לתקשורת. מרזל מסרב להתראיין, ואומר כי הוא שקוע בימים הללו במעשים שיעזרו לעם ישראל וכל מה שיסכל את תוכנית הגרוש מבחינתו כשר - "נעשה זאת בכל מחיר", הוא מבהיר.
דובר המועצה חוף עזה, ערן שטרנברג, אומר לערוץ 7: "בגוש קטיף מקבלים בברכה כל משפחה שעוברת לחזק בימים אלו את המאבק. המועצה עשתה ועושה את כל אשר ביכולתה טכנית וחוקית כדי לסייע".

לאחר יותר משלוש שנות "בצורת" בתפוסת המלון, מאז החלה הלחימה האחרונה, מתעורר כעת מלון 'נווה דקלים' לתחייה. כפי שדיווחנו בשבוע שעבר, את עבודת הניקיון, הצביעה והסיוד במלון מבצעות מתנדבות בנות אולפנה מעלה לבונה. הבנות לומדות חצי יום במדרשה הסמוכה ואחר כך מתפנות לעבודה בצהריים. יצויין כי הבנות המשיכו בעמל שיקום ושיפור חזות המלון גם כשמסמוך אליהן נחתו פצצות מרגמה ורקטות קסאם.

דתיה יצחקי, שמנהלת את מנהלת הקליטה קל"ע, רואה את המאבק במישור הציבורי ולא "מדובר בבעייה של הבית הפרטי שלי".
