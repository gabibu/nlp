

טקס הנחת אבן הפינה באתר החדש של הנחלת מורשת הקצונה נערך היום בבה"ד 1, בית הספר לקצינים. יעודו של האתר החדש הוא להנחיל את המורשת החינוכית של בית הספר לקצינים הלאה, אל בני הנוער ויהודי התפוצות.

בה"ד 1, בית הספר לקצינים של צבא ההגנה לישראל, חינך דורות רבים וטובים של חיילים. מצה"ל נמסר כי הטקס נערך במעמדם של שר הביטחון, מר שאול מופז, הרמטכ"ל, רב-אלוף משה יעלון, ומפקד הזרוע לבניין הכוח ביבשה, האלוף יפתח רון-טל.

"ארבע וחצי שנות הלחימה האחרונות העמידו למבחן את יכולותיו של צה"ל, את יכולותינו המקצועיות ואת דבקותנו במערכת הערכים שלנו. מעל לכל היה זה מבחנם של המפקדים", אמר הרמטכ"ל במהלך הטקס.
"אופיו של העימות הטיל משקל רב ואחריות לקבלת ההחלטות בשטח על המפקדים הזוטרים העומדים בחזית מול אתגרים וסוגיות מורכבות. היה עליהם לבחון כל העת מהי הפעולה הנכונה ומה מידת הכוח שיש להפעיל על מנת להשיג את מטרת הפעולה, תוך פגיעה מזערית בחפים מפשע", הוסיף.

לדברי יעלון, הפיקוד הזוטר של צה"ל הוכיח בלחימה זו כי לא הולך ופוחת הדור אלא להיפך. "המפקדים הצעירים של היום טובים יותר, מקצועיים יותר, וחכמים יותר מאלו שהובילו את צה"ל להישגים מרשימים בעבר. עם ישראל יכול להיות סמוך ובטוח כי יש על מי לסמוך בשעת פקודה. יש מי שמציב ויציב חומת-מגן ורשת ביטחון להמשך קיומה ולהגנת ביטחונה של מדינת ישראל".
