

תלמיד כיתה ו' מבית ספר בבית-שמש טבע אתמול למוות בבריכה בדרום רמת הגולן במהלך טיול שנתי. (תמונה: אילוסטרציה)

ילד בן 11 טבע אתמול אחר הצהריים במפל הלבן בנחל אל-על במהלך טיול לרמת הגולן עם בני כיתתו. האסון אירע לאחר שהנער ושני חבריו שחולצו בשלום נכנסו למים בניגוד להוראות.

התלמיד קפץ יחד עם חבריו למים וטבע. המדריכים הצליחו למשות אותו מהמים והחלו בפעולות החייאה. אליהם הצטרפו גם כוחות ההצלה של יחידת חילוץ גולן ופראמדיקים מתחנת מד"א בקצרין.
מסוק של חיל האוויר פינה את הפצוע לבית החולים פוריה בטבריה, תוך שרופא צבאי וחובש נוסף מצוות המסוק ניסו להחיותו, אך בבית החולים נקבע מותו.

המשטרה פתחה בחקירה לבירור נסיבות הטביעה. מתחקור ראשוני נראה כי המורים והמלווים קיבלו הוראה למנוע מהתלמידים להיכנס למים.
