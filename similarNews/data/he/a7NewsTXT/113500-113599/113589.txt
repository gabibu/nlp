

המשנה לראש הממשלה, ח"כ שמעון פרס, פתח אתמול את מסע הבחירות שלו לראשות הממשלה בבאר שבע. "אם מישהו חושב שאפשר לצאת מעזה ובזה יסתיים התהליך חי בטעות", אמר פרס.

כתבנו משה פריאל שנכח בפגישה מוסר כי בין עשרות הפעילים היו גם ראשי ערים וביניהם ראש העירייה יעקוב טרנר שמסר לכתבנו כי הוא תומך ומזדהה עם שמעוון פרס.

בדברים שנשא פרס הוא אמר בין השאר כי "אם מישהו חושב שאפשר לצאת מעזה ובזה יסתיים התהליך חי בטעות, אם נעצור אחרי עזה הכל ילך אחורה, נגייס את העולם נגדינו עוד פעם, נפסיד את תהליך השלום שוב, שוב המדינה תתחיל להתדרדר".

פרס ציין כי לדעתו היה ניתן לפתור בעיות רבות באמצעות הכסף שהושקע בישובי יש"ע. "השקענו בשטחים 50 מיליארד דולר ובזה יכולנו להקים נגב לתפארת, לפתור את בעיות המיעוטים, בעיות החינוך, הבריאות והתעסוקה, לא פחות מזה כואב לי הלב על המתנחלים בסביבות ה-200 אלף אנשים שהם אנשים טובים לפי דעתי, אולם עם משימה לא נכונה וצר לי לראות שהם איבדו את נעוריהם שלא באשמתם, שולחיהם אשמים", אמר פרס והוסיף כי "אילו אותם 200 אלף מתיישבים היו מתיישבים בנגב ובגליל לא היה צורך לגרש יהודים ולא היה מצב רוח כזה במדינה ולא היה צורך להשתמש בכח וגם הנגב והגליל היו נראים אחרת".
