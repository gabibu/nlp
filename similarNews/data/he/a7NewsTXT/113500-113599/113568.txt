

מחר יתקיים ביד ושם טקס הענקת אות חסידי אומות העולם לשלושה חסידים: זופיה וורבלסקה-וויויורובסקה מפולין, אשר הצילה שלושה יהודים ולזוג אלברטוס ומרחרטה הוורקורט מהולנד אשר הצילו שישה יהודים בזמן המלחמה.

יו"ר מועצת יד ושם פרופ' שבח וייס יעניק את האות לילדיהם של החסידים שיגיעו במיוחד לטקס ביד ושם. הטקס יתקיים בנוכחות אחד מהניצולים שיגיע מאוסטריה פרופ' קז'ימיש לסקי ובנוכחות בני משפחות החסידים והניצולים.

סיפורי ההצלה:
זופיה וורובלבסקה-וויויורובסקה מפולין
מסתיו 1940 ועד ספטמבר 1942 התגוררו אנה ובתה אירנה וולפוביץ בבית הסבא, ד"ר טנדלר, בגטו ז'לכוב שבפולין. בספטמבר 1942, בעת חיסול הגטו, נרצח הסב ואנה ואירנה ברחו לוורשה ובסיועה של זופיה וורבלסקה-וויאורסקה (חברתה ללימודים של אנה) מצאו מסתור בבית מחסה לנשים, שם הייתה אנה חלק מצוות העובדים במקום.

זופיה הסתירה את אנה ובתה בבית המחסה במשך כשנתיים עד פרוץ המרד הפולני. היא גם סייעה לקז'ימיש לסקי, חברה של הבת אירנה (ולימים בעלה) להשיג ניירות אריים מזויפים ומקום מסתור במרתף בוורשה. בסתיו 1944, עם פרוץ המרד הפולני נסגר בית המחסה. אנה הועברה למחנה כפייה בגרמניה ושרדה את המלחמה. הבת אירנה נותרה בוורשה וניצלה הודות לתעודות מזויפות שהיו ברשותה. קז'ימייש לסקי, נפצע בקרבות המרד הפולני וגם הוא שרד את המלחמה. פרופ' קז'ימיש לסקי, המתגורר באוסטריה יהיה נוכח בטקס ביד ושם.

אלברטוס ומרחרטה הוורקורט ז"ל מהולנד
אלברטוס ומרחרטה הוורקורט התגוררו עם חמשת ילדיהם בעיירה סאסנהיים (Sassenheim) במרכז הולנד. אלברטוס, שהיה חבר בקבוצת מחתרת מקומית הולנדית, פעל בין היתר למצוא מקומות מחבוא ליהודים. הוא הסתיר שישה יהודים בבית משפחתו ודאג לכל צורכיהם.

ביוני 1943 נעצר אלברטוס בשל פעילותו המחתרתית, הוא הובא למחנה הריכוז ווחט (Vught) ולאחר עינויים קשים הוצא להורג באוגוסט 1944.
לארבעה מן היהודים שהסתתרו בבית המשפחה נמצאו מקומות מסתור חלופיים. לשניים הנותרים, אידה ואברהם פרבר, לא נמצא פתרון ומרחרטה הוורקורט הסכימה שימשיכו להסתתר בביתה על אף הסיכון הגדול. אברהם ואידה פרבר הסתתרו בבית המשפחה עד תום המלחמה ומרחרטה הוורקורט דאגה לכל צורכיהם.

בשנה האחרונה מצא בנם של המצילים הנק אלברטוס בבית הוריו תעודת הוקרה של קרן קיימת לישראל (קק"ל), שציינה שעץ ניטע בארץ מיד לאחר המלחמה על שמו של אלברטוס הוורקורט. העץ ניטע בידי אברהם פרבר והוא מוקדש ל"עזרה שהעניק הוורקורט בימים החשוכים של הכיבוש הנאצי". הבן החליט לנסות לאתר את משפחת פרבר באמצעות מכרה  רות דה יונג, החיה בישראל. דה יונג פרסמה מודעה בעיתון של הקהילה ההולנדית בישראל במטרה לאתר את משפחת פרבר. אליס ליברמן-פרבר, בתם של אברהם ואידה פרבר, קראה את המודעה ויצרה קשר עם משפחת הוורקורט. מעגל של שנים נסגר. בטקס יהיו נוכחים אליס ליברמן-פרבר וגם רות דה יונג.

