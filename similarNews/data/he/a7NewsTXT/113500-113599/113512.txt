

עו"ד אוריאל לין, נשיא איגוד לשכות המסחר, מגיב על פרשת הריגול התעשייתי ואומר כי קיים צורך לחזק את החוק ולהטיל אחריות ברורה על מי שמזמין ריגול עסקי בדרך זו.


בעקבות חשיפת פרשת הריגול העסקי בה מעורבים בכירים בחברות ענק במשק הישראלי אומר נשיא איגוד לשכות המסחר, עו"ד אוריאל לין, כי למרות שהחוקים כיום נותנים תשובה הולמת כנגד אלה המשיגים מידע עסקי בדרך לא חוקית, עדיין יש צורך לחזק את החוק ולהטיל באופן ברור אחריות על מי שמזמין ריגול של מידע עסקי בדרך זו. "כל זאת אלא אם אותו מזמין עשה כל פעולה בכדי למנוע השגת המידע בדרך לא חוקית או עשה כל בירור נחוץ כדי לוודא שהמידע לא הושג בדרך לא חוקית", סייג את דבריו.

לין הסביר כי בעולם העסקים מותר למתחרים ללמוד אחד את השני ולגייס מידע הנתון לרשות הציבור, בכדי לשפר את כושר התחרות, אך קיים איסור מוחלט הנוגע לדרך השגת המידע, שבמקרים רבים נעשה בדרך לא חוקית של עבירות על חוק המחשבים, חוק הגנת הפרטיות וחוק האזנת סתר, וכן עבירות על חוק העונשין של השגת מידע במרמה או זיוף.

לדבריו, הדרך בה ישראל מגינה על מידע עסקי מאפשרת למערכות אכיפת החוק למצות את הדין בהשגת המידע בדרכים לא חוקיות.

