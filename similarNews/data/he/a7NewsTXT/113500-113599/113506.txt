

הזכיינית הירושלמית 'טלעד' המפעילה את ערוץ 2 דחתה את בקשת מועצת יש"ע לצפייה מוקדמת בסדרה "ארץ המתנחלים", שביים מגיש מהדורת 'מבט' חיים יבין.


לקראת שידור הסדרה המוגדרת כדוקומנטארית בבימויו של חיים יבין 'ארץ המתנחלים' פתחה מועצת יש"ע במשמרת מחאה מול רשות השידור בירושלים בתביעה להדחת יבין משידור "מבט".

כתבנו מדווח כי בשעות האחרונות הגיעו עשרות מאנשי המחנה הלאומי תוך התרעה קצרה אל מול בנין רשות השידור ברוממה ירושלים כדי למחות נגד חיים יבין. מארגני המחאה אומרים כי "חיים יבין כבר לא מייצג ממלכתיות אלא את השמאל ההזוי והקיצוני, ולכן כבר אינו ראוי להגיש בצורה "אובייקטיבית" את המהדורה המרכזית של הערוץ הממלכתי, הממומן ע"י כולנו!"

המפגינים שורקים במשרוקיות ונושאים שלטים עליהם נכתב "השמאל הקיצוני השתלט על רוממה", "יבין, כיסא המגיש לא ראוי לך", "דיי להסתה", "די לשתיקת האתרוגים", "להדיח את מר טלויזיה, למה? אולי חיים -יבין".

המשמרת התחילה בשעה 14:00 ותימשך עד שעה 21:00 בערב, מועד שידור המהדורה.

התכנית "ארץ המתנחלים" שעוררה כעס גם בקרב אנשי רשות השידור, מציגה את דעתו המתנגדת באופן חריף ביותר להתיישבות ביש"ע, של מגיש מהדורת 'מבט' בערוץ הראשון חיים יבין.

דוברת מועצת יש"ע אמילי עמרוסי מסרה הבוקר לכתבנו שמעון כהן כי במכתבו לממלא מקום מנכ"ל רשות השידור אורי פורת כותב יו"ר מועצת יש"ע, בנצי ליברמן, כי "מצפיה בפרומואים ששודרו לקראת התכנייות, מעיון בביקורות של עיתונאים שצפו בשני הפרקים הראשונים וכן מהאזנה לחיים יבין עצמו בראיון שנתן לכלי התקשורת, עולה תמונה של סיקור חד צדדי, מעורר מדנים אשר מכליל את ציבור מתיישבי יש"ע תחת כותרת שלילית אחת ומעורר אנטגוניזם קשה בקרב הציבור הרחב, מבלי להציג את הפנים השונות והמגוונות בקרב ההתיישבות".

בהמשך המכתב כותב ליברמן כי "אין זה מתקבל על הדעת כי מר יבין, אשר מגלה בתוכניותו את דעותיו הפוליטיות השמאליות בצורה קיצונית כל כך ימשיך להגיש את מהדורת החדשות המרכזית של הערוץ הממלכתי האמונה על אובייקטיביות וסיקור ללא פניות. מתוך רצון לשמר את האמון הציבורי בדיווח התקשורתי של ערוץ 1, אנו תובעים כי מר יבין יחדל לאלתר מלהגיש את מהדורת מבט".

כאמור בעקבות הדברים הציבה מועצת יש"ע משמרת מחאה החל מהשעה 14:00 ועד לשידור מהדורת מבט הערב, מול בניין רשות השידור ברוממה שבירושלים.

נזכיר כיבראיון ליומן ערוץ 7אמר יבין לפני ימים אחדים, בהתייחסו לסדרה שתשודר הערב (ג') בערוץ השני של הטלוויזיה כי "המתנחלים מסכנים את בטחונה של מדינת ישראל, יש לידנו עם של שלושה וחצי מליון פלשתינאים שאנו נמצאים איתם במצב של מלחמה מתמדת, רק בלחימה הנוכחית נהרגו מעל אלף ישראלים ומעל שלושת אלפים פלשתינאים, אנו חייבים להגיע איתם להסדר מסוים, אני חושב שמי שאומר שכדאי לשלם את המחיר הנורא הזה בשביל לשמור על ארץ ישראל השלימה מסכן את בטחונה של מדינת ישראל"
(ש)
