

כדי להתמודד עם תופעת העולים האנטשימיים והניאונאציים שניצלו את חוק השבות ועלו לישראל, מציע ח"כ יצחק כהן לבדוק את כל אישורי העלייה שניתנו בשנים האחרונות. אם פקידים כשלו עליהם להיענש, הוא אומר.

ח"כ יצחק כהן מש"ס, עובד בימים אלו על הצעת חוק שתחייב בדיקת כל אישורי העלייה שניתנו בעשר השנים האחרונות.

בשיחה עם כתבתנו חגית רוטנברג מסביר חבר הכנסת כהן את מטרת ההצעה: "כל מדינה, כמדינת הגירה, יש לה קריטריונים נוקשים לקבלת מהגרים. רק בישראל קיימת שלומיאליות בתחום זה, בגלל סיבוכי חוק השבות. הדבר גרם לכך שעשרות אלפי גויים, פושעים, אנטישמים וניאונאצים הגיעו לכאן בעשר השנים האחרונות תחת המטריה של חוק השבות. כל אלו שהיו במצוקה בארצות המוצא שלהם, בעיקר יוצאי חבר העמים, מצאו מקלט בישראל. אנחנו אמורים להיות מדינה יהודית, בית לאומי לעם היהודי, ולא למצב כזה התכוון המחוקק בחוק השבות. כעת מבינים כולם את הטעות החמורה שנעשתה. אני מציע לקחת את החוק ככתבו וכלשונו ולבדוק רטרואקטיבית על כל עשר השנים האחרונות, מי קיבל אישור עלייה כחוק. מי שרחוק מלשון החוק, יטופל על ידי משטרת ההגירה, ויורחק מהארץ".

לשאלת כתבתנו מוסיף ואומר חבר הכנסת כהן כי אינו חושש שהדבר יפגע אלקטורלית במפלגתו, מחשש שהעולים יראו בהצעה אפליה מכיוונה של תנועתו, ש"ס: "ההיפך, אנחנו מחבקים את העולים ודואגים להם, אבל לעולים האמיתיים, ליהודים. למעשה הם הסובלים העיקריים מהתופעה של עליית הגויים הנספחים. הם באים אלינו עם תלונות על עולים לא חוקיים, ומעבירים לנו את הנתונים הרלוונטיים".

ח"כ כהן מוסיף כי הוא צופה שאם ישנם פקידים שסרחו באותן עשר שנים, והיו שותפים בהעלאת אותם עולים לא יהודים ועבריינים, הרי שעליהם לשלם את המחיר, כיוון שפגעו פגיעה חמורה בחוק השבות ובמדינת ישראל.

כהן צופה כי במידה וההצעה תתקבל, יאותרו עשרות אלפי מסתננים שיועברו לטיפול משטרת ההגירה, ובעתיד ייושם החוק כיאות ורק יהודים יעלו לארץ על פי חוק השבות. הוא מוסיף כי לדעתו יהיה גם צורך בתיקון סעיף הנכד בחוק השבות. כרגע נמצאת ההצעה בבדיקה, כיוון שהיא נושאת עימה היקשים משפטיים רבים. בתום הבדיקה תועבר ההצעה לקריאה טרומית בכנסת.

