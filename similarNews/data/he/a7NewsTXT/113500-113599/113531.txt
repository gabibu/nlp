

יוזמה חדשה המשותפת למשרדי האוצר, התחבורה והתיירות, קוראת להנהגת שמים פתוחים. זאת על מנת לעודד תיירות חוץ לישראל.

מדוברות משרד האוצר נמסר לכתבתנו חגית רוטנברג כי שר האוצר נתניהו ראה בחיוב הנהגת "שמים פתוחים", ובכוונתו לבדוק את הרעיון, דרכי יישומו והשלכותיו.

פגישה ראשונה בין שלושת השרים, נתניהו, שטרית והירשזון התקיימה בראשית השבוע, ובתום דיון ראשוני הוחלט על גיבוש צוות בין משרדי שיבדוק את הנושא.

במשרד האוצר מבהירים כי משמעות הנהגת "שמים פתוחים" היא לאפשר לכל חברות הטיסה להיכנס לישראל, ולהביא אליה תיירים. זאת לעומת המצב הנוכחי בו נכון להיום קיימות מגבלות בנוגע לחברות הטיסה שיכולות לנחות בארץ, והדבר גורם להפחתה במספר התיירים, לדברי אנשי המשרד.

במשרד האוצר מעריכים כי פתיחת השמים תמשוך תיירים רבים נוספים לישראל. "שמים פתוחים יוזילו את מחירי הטיסות. היום, כשתייר מתלבט בין ישראל לקפריסין, הוא מגלה שזול יותר מבחינתו לנחות בקפריסין, והוא שולל את האפשרות להגיע לישראל", אומר אמיר גילת, מאגף הדוברות במשרד האוצר. "אם ננהיג שמים פתוחים- ימשכו המחירים הזולים תיירים רבים".

גילת מציין כי אמנם ישנן בעיות מסויימות בהנהגת מדיניות של "שמים פתוחים", שכן מציאות בה כל חברה יכולה להנחית את מטוסיה בארץ, עלולה לגרום לסיכונים בטחוניים. בנוסף, יש לשמור על עמידתן הכלכלית של חברות התעופה הישראליות. "לאור השיקולים השונים", אומר גילת, "טרם התקבלה החלטה בנושא, כיוון שהשרים מעוניינים לבדוק את הנושא באופן מעמיק".

