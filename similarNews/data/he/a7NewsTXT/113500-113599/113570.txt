

חברת "חוצה ישראל" חידשה היום את עבודות התשתית לסלילת הקטע הצפוני של כביש מספר 6 באזור רגבים, לאחר הפסקה של כשלושה שבועות. עשרות חרדים מחו היום על המשך העבודות.

עבודות התשתית הופסקו, כזכור, לאחר שהתגלו קברים בשני קטעים של תוואי הכביש המתוכנן והוקמה ועדת שרים מיוחדת שאמורה לגבש פתרונות מעשיים במידה ויתגלו קברים בהמשך העבודות.

שר התחבורה, מאיר שטרית, הודיע היום לסגנו, הרב שמואל אלפרט, כי במידה ויתגלו בעתיד קברים בתוואי כביש חוצה ישראל, הן יופסקו לאלתר והנושא יעבור להכרעת ועדת שרים מיוחדת שמונתה.

ועדת השרים אמורה לדון בנושא ולהציע פתרונות מעשיים להמשך הסלילה של הכביש, וזאת בתיאום עם הרבנים הראשיים לישראל.

עשרות חרדים מחו היום על חידוש העבודות בכביש. הועד "להצלת קברי ישראל בכביש חוצה ישראל" הפיץ אמש מודעות בשכונות החרדיות הקוראות לחדש את המערכה נגד חברת חוצה ישראל שהכריזה לדבריהם, "מלחמה על קברי אבותינו".
לטענתם, בחברה פנו עורף במצח נחושה לכל ההצעות והפתרונות שהונחו לפניהם מטעם העסקנים.
"חגרו עוז דרכו קשת הכינו כלי קרב לצאת למלחמת חרמה במחללי קברות, בשודדי עצמות, בשפלים שבאומות, לא תגרו ולא תחוסו .. יזדעזעו מוסדות תבל", נכתב במודעה.
