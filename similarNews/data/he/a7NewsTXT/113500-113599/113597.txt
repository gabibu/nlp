

לעו"ד דב שילנסקי, יו"ר הכנסת בכנסת ה-12, הוענק היום בכנס לשכת עו"ד באילת, אות "יקיר המקצוע" של הלשכה.

כתבתנו רותי אברהם מוסרת כי באירוע חלוקת אותות ההוקרה ל"יקיר המקצוע" שהוקדש לזכרו של השופט עדי אזר ז"ל, נשא דברים שר האוצר בנימין נתניהו.
הוא התייחס לנושא מינויים לא חוקיים ואמר כי כיום אין יותר העסקה של קרובי משפחה בחברות ממשלתיות.
"העברנו הנחיה פשוטה שאסור להעסיק קרובי משפחה בדרגה ראשונה. זה נגמר. צריך להנהיג גם סטנדרט מקובל למינויים פוליטיים, שניתן יהיה למנות מי שיש לו השקפות עולם דומות לאלה של השר   אבל שיהיה בעל הכישורים הטובים ביותר לתפקיד".

הוא הוסיף בתגובה לשאלה על הצעת החוק לביטול הדרישות המיוחדות למינוי חברי מרכז לחברות ממשלתיות, כי הוגשו תיקונים להצעה והוא מקווה שהתיקונים יתקבלו.

נתניהו התייחס לתכנית הכלכלית ואמר כי כדי להמריץ פעילות כלכלית ולהביא לצמיחה, צריך לצמצם את הוצאות הממשלה ולהוריד מיסים. "פתחנו מונופולים כמו הנמלים ועכשיו הבנקים, הפרטנו גופים שחיכו להפרטה עשרות שנים, כמו בזק, אל על, בנק דיסקונט, צים. גם לאומי יימכר. גם בתי הזיקוק. אני רוצה שתהיה שם תחרות, לא שהם יעברו ממונופול ממשלתי למונופול פרטי", אמר.

לדבריו, המשק הישראלי צומח יותר מכל מדינה מערבית אחרת, ו"בגלל הצמיחה יש לנו יותר מיסים. אנחנו יכולים לתת חצי מיליארד שקל לסל התרופות. להחזיר כסף לקשישים. להקים מפעלי הזנה ל-150 אלף איש. אצלנו הצמיחה היא ארבעה אחוזים ונצמח עוד. יש לנו יכולות טכנולוגיות שאין בקפריסין ואין באירלנד. אנחנו יכולים להדביק את הפער".

זוכים נוספים באותות ההוקרה "יקיר המקצוע" הם: עו"ד תא"ל במיל צבי ענבר, שהיה פרקליט צבאי ראשי והיועץ המשפטי הראשון של הכנסת, עו"ד מרדכי וירשובסקי חבר הכנסת לשעבר, עו"ד אליהו שילה ועו"ד יצחק יחיאל, מוותיקי עוה"ד בארץ, עו"ד וליד סאלח ועו"ד יהודית סהר.
