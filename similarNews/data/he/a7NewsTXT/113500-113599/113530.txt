

מי שתמך בגרסת הבדויה של המערכת באשר למה שהתחולל בקרב החווה הסינית קיבל צל"ש. המתנגדים נדחקו הצידה. ד"ר אורי מילשטיין מאשים ומפנה אצבע מאשימה לעבר הרמטכ"לים בעבר ברק ושחק.

כנס נוסף של פורום אזרחי החוקר את אירועי הקרב בחווה הסינית התקיים אתמול בבית יאיר בתל אביב.

הפורום, בראשותו של אורי מילשטיין, מורכב מקבוצת אזרחים שהחליטו לחקור בהתנדבות את הפרשה, ולגלות את האמת מאחורי הפרסומים הצה"ליים. הפורום עובד על המחקר כבר שנה וחצי, ומתכנס מדי יום שני בערב להציג נושא מסוים שחקרו, ופותח אותו לדיון הציבור.

בשיחה עם כתבתנו מסביר מילשטיין את המניעים להקמת הפורום: "כל מה שנכתב וידוע על החווה הסינית זה בדיות שבדו מי שפקדו על המערכה כדי לא לשלם את מחיר הכשלון וכדי לא לפגוע בהמשך הקריירה הצבאית שלהם". מילשטיין מדגים זאת בכמה עניינים: "נאמר כי קרב החווה הסינית הבטיח את מבצע הצליחה של שרון. לא היו דברים מעולם. הקרב בחוה הסינית היה אמור לפרוץ את הדרך בגשר הגלילים וזה נכשל. הצליחה נעשתה לבסוף דרך גשר הדוברות שעבר בדרך פתוחה. דבר נוסף - כל תכנון המבצע היה לקוי באופן קיצוני. נאמר למפקדי הצנחנים לפני שיצאו לקרב, שבאיזור החווה הסינית מצויות כמה חוליות של "ציידי טנקים", בעוד שחיכתה להם שם דיוויזיה מצרית שלמה. הם יצאו בלי יכולת לקבל סיוע ארטילרי, כיוון שלצורך כך אמורים לבוא איתם קציני סיוע שיתאמו את הארטילריה, והקצינים שיועדו לבוא עם הצנחנים, נשארו במקום אחר. כך שבשעת הקרב לא יכלו הצנחנים להטיל נשק על האויב, ללא סיוע ארטילרי. כשהקרב הסתבך הם לא יכלו לכוון את הנשק לאויב מאותה סיבה. יחידת הטנקים שאמורה היתה לצאת עימם- לא יצאה. המודיעין שקבלו היה לקוי, הם יצאו עיוורים לקרב ביחס לידע על האויב וביחס להכרת השטח. הנפגעים בקרב לא פונו ורבים מהם דיממו למוות בשטח".

עוד מאשים דוקטור מילשטיין ואומר כי "דיברו על חמישים הרוגים בקרב הזה. למעשה היו הרבה יותר פצועים, אך כיוון שלא פינו אותם, הם היו בגדר נעדרים ונותרו בשטח עד שמתו. מי שאחראים לכל האירוע ולכך שלא נחשף באמיתותו הם שני הרמטכ"לים שחק וברק, ברק כראש ממשלה, שרי הביטחון ברק ומרדכי, שהיה גם אלוף פיקוד. הרבה מהצל"שים שחולקו בעקבות הקרב הם צל"שים בדויים: מי שביקר את צה"ל לא זכה לצל"ש על אף שמגיע לו, ומי שתמך בגרסה הבדויה קיבל צל"ש. זהו סימפטום להסתאבות במערכת הבטחון. אין פלא שאחרי מלחמת יום כיפור לא הפקנו לקחים. בעקבות זאת נכשלנו בלבנון, נכשלנו באינתיפדה הראשונה ושילמנו את מחיר אוסלו, נכשלנו בישיבה בדרום לבנון וברחנו, וכעת באינתיפדה הנוכחית נכשלנו ואנו בורחים מגוש קטיף".
