

היוע"מ תוקף את מפגיני המאבק נגד ההתנתקות ועקירת הישובים ברצועת עזה ובצפון השומרון. "הם חוצים את הקווים האדומים", אמר והביע התנגדות להיתר שניתן להם להיבחן לבגרות. השר עזרא: אפילו למחבלים מותר להיבחן.

השר לבטחון הפנים גדעון עזרא מבקר בחריפות את דבריו של היועץ המשפטי לממשלה מני מזוז שאמר היום כי לא היה מאפשר לנערים העצורים לגשת לבחינות הבגרות. "עם כל הכבוד ליועץ המשפטי למשלה ולסמכויותיו, הרי שהחוק מקנה סמכויות בתחום זה לשר לבטחון פנים, לשרת החינוך ולנציב שירות בתי הסוהר".

עוד אמר עזרא כי "אילו בדק היועץ מזוז היה מגלה כי גם למחבלים רוצחים השפוטים למאסרי עולם ניתנת אפשרות ללמוד ולהיבחן בין כותלי הכלא ולא יעלה על הדעת לשלול זכויות עצירים הקבועות בחוק, ללא סיבה הגיונית"

כתבנו שמעון כהן מזכיר כי את דבריו נגד מתנגדי ההתנתקות אמר מזוז בכנס לשכת עורכי הדין שהתקיים באילת.

לדברי מזוז המפגינים "חוצים לא פעם את הקווים האדומים" מזוז סיפר כי הבהיר לראשי המתיישבים כי "נגן בכל תוקף על זכותם לנהל מאבק ומחאה ציבוריים כל עוד לא ייחצו קווים אדומים". עם זאת הבהיר כי לטעמו לא קל להגן על זכות זו שכן "מאבקים שמתאפיינים במוטיבציה אידאולוגית מביאים להקצנה של כל הצדדים. זה מחייב אותנו לבקרה יום יומית על התהליך",

היועץ מזוז אמר כי בפרקליטות המדינה עוקבים אחר התנהלות המאבק בהתנתקות והפעלת הכוח המשפטי והמשטרתי נגד ההפגנות. זאת תוך כדי בחינה מחודשת של רמת הסיבולת המשפטית עם ביטויי ההתנגדות.

כאמור לעיל, מזוז תקף את ההבנה שגילה משרד החינוך לצרכי הבחינות לבגרות של הנערים חוסמי הכבישים שנעצרוט ואמר שלו היתה מובאת בפניו הסוגיה היה אוסר על העצורים להיבחן.

כמו כן שיבח היועץ המשפטי לממשלה את החומרה בה נוקט בית המשפט עם עצורי במאבק בהתנתקות.
(ש)
