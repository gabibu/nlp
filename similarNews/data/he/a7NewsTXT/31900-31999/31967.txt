

רבה הראשי של צפת, הרב שמואל אליהו, קרא אתמול להנהלת מכללת צפת, להפסיק את לימודיהם של סטודנטים ערבים במכללה. כך נכתב הבוקר בעיתון "הצופה".

הרב אליהו מנמק את דרישתו בהתנהגותה של יאסרה בכרי, סטודנטית ערביה במכללת צפת, שלא הזהירה מפני הפיגוע בצומת מירון, למרות שהמחבל המתאבד באוטובוס אמר לה לרדת ממנו מבעוד מועד.

הרב שמואל אליהו אמר, כי ''הסטודנטים הערבים הם נטע זר בצפת ומסכנים את תושביה לא רק מבחינה ביטחונית, אלא גם מבחינה מוסרית. ''הוכחה חותכת על-כך קיבלנו השבוע, כאשר סטודנטית ערביה שידעה על הפיגוע העומד להתרחש בצומת מירון ולא מנעה זאת. סטודנטית זו אינה מייצגת את הפרט, אלא את כלל הסטודנטים הערבים במכללה, שאינם מכבדים את ימי הזכרון של מדינת
ישראל ומבזים את דגל המדינה בטקסים ממלכתיים. שיילכו ללמוד בכפרים שלהם ויעזבו אותנו לנפשנו. אי-אפשר ללמוד עם סטודנטים תומכי טרור המחפים על טרור. אי-אפשר לטפח את השכלתם של סטודנטים המטפחים טרור'', אמר הרב אליהו.
