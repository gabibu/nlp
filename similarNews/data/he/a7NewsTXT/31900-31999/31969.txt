

אתמול אמרו בכירי הרש"פ כי נכשל המפגש הבטחוני עם הישראלים, שהתקיים בלילה שלפני כן.
בראיון ל"קול פלשתין" טען נביל אבו רודיינה, יועצו של ערפאת, כי הצד הישראלי חזר בו מסיכומים אחדים, וכן הציב תנאים חדשים, ושני אלה הם שגרמו את כשלון הפגישה. ישראל, לטענתו, חזרה בה מנכונותה לסגת מבית לחם. היא מוכנה לסגת רק מעזה, וזאת בתנאים חדשים, שלא הועלו במפגש הקודם, המפגש שהתקיים עם שר החוץ פרס.

גם בכירי ארגון הפאתח' הביעו את התנגדותם לתכניתו של בן אליעזר "עזה תחילה".
בפאתח' טענו כי כוונת התכנית היא להותיר את הרש"פ בשליטה רק בעזה ולהשאיר את יו"ש בשליטה זמנית של ישראל ללא תאריך יעד ברור לנסיגת ישראל מיש"ע. אתמול נפגשו בכירי הפאתח' עם ערפאת לדיון בהצעה שהרשות הסכימה לקבל. הם דרשו מערפאת לחזור בו מהסכמה זו.

העיתונאי אלי קמיר אמר לערוץ 7 כי שר הביטחון בן אליעזר פועל מתוך הנחת יסוד כי כדי להגיע למו"מ מדיני יש צורך בהפסקת אש, וכזו לא תושג בבת אחת אלא בהדרגה במקומות שונים בשטח. בן אליעזר מציע לערביי הרש"פ, אומר קמין, להשתלט על הטרור בעצמם וליצור שקט באזור מסוים, ובתמורה תנקוט ישראל שורת צעדים להקלה על התושבים באותו אזור.

קמיר הוסיף כי בן אליעזר הציע את עזה תחילה אך הערבים, על פי שיטתם, לא סירבו לתכנית אלא כתנאי לקבלתה הציגו רשימת דרישות לישראל, למשל הפסקת הסיכול הממוקד, וכן כי ישראל "תחזיר" להם את הנשק שנלקח מהם. הם טוענים, אומר קמיר, שבלי נשק הם "אינם יכולים להשליט סדר". מצד שני, מסביר קמיר, שר הביטחון עומד על כך שהתכנית תתחיל דווקא בעזה משום שישראל לא פגעה שם במנגנוני הביטחון, וטענתם כי הם אינם יכולים לפעול אין לה על מה להתבסס. קמיר אמר כי גם אם ישראל תגיע להסכמה עם הרש"פ ספק אם היא תתממש.

בתגובה על דברים אלה אמר חבר הכנסת יובל שטייניץ מהליכוד כי נכונותה של ישראל לדון בעזה תחילה אחרי כשלון ההסכמים נשמעת כמו בדיחה. לדבריו, רה"מ נושא באחריות להמשך הנסיונות להגיע למו"מ עם ערפאת במקום לסלקו. מהלכיה האחרונים של הממשלה מזיקים לה ולתדמיתה, אמר שטייניץ. ישראל עמלה על שכנוען של מדינות העולם כי הרשות אינה אמינה וכי אין לנהל עמה מגעים, ובסופו של דבר היא בעצמה עוזה זאת. כמו כן ישראל טענה כי אין להעביר כספים לרש"פ, גם לא למורים, כי כסף זה עובר לטרור, ועכשיו היא בעצמה העבירה כספים לרש"פ.

ח"כ שטייניץ הוסיף כי תמך בממשלת האחדות למרות פגמיה, אך עכשיו, לדעתו, יש לפרק את הממשלה, המציעה כניעה ואוזלת יד לנוכח איומי מגה טרור.


