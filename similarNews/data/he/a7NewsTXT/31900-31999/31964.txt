

בבית משפט השלום בתל אביב הוגשה אתמול תביעה נגד פרקליטת המדינה עדנה ארבל. מגיש התביעה, העיתונאי יואב יצחק, תובע את ארבל על פרסום לשון הרע. לפי כתב התביעה התראיינה ארבל ב 28.7.02 לערוץ 2 בתוכניתו של העיתונאי דן שילון, ובמהלך הראיון הפנתה אצבע מאשימה כלפי יצחק כאילו פעל באופן בלתי תקין בפרסמו מידע על כספים שקיבלה "כדי לשרת אינטרסים של אנשים כאלה ואחרים".

"האשמה זו חמורה ביותר וחסרת יסוד. היא נועדה להציג את התובע כ"עיתונאי מטעם", ובכך לפגוע באמינותו ובשמו, ובד בבד עם כך - לטשטש את מעשיה המפוקפקים", נכתב בתביעה. בתביעתו מוסיף יצחק כי הוא רואה חומרה בדברי ארבל משום מעמדה כפרקליטת המדינה, ובגלל השימוש הפסול שהיא עושה במעמד זה. נוסף על כך היא ניצלה את הבימה שניתנה לה בראיון בטלוויזיה, ועשתה גם בה שימוש פסול.

"הנתבעת אמרה דברי לשון הרע בזדון, ומשיקולים זרים ובלתי ענייניים. הם פגעו בתובע, ויש בהם כדי לפגוע פגיעה נוספת בו, ולהסב לו נזקים חמורים. התובעת אמרה את הדברים כדי לפגוע בו פגיעה אישית, וזאת אף על פי שחשף מעשים בלתי כשרים ומפוקפקים שביצעה, לרבות קבלת כספים במרמה, בתחבולה ובאופן בלתי תקין מקופת המדינה ב-1993 (בסכום הנאמד עתה בכ 200 אלף ש"ח)".

ביקורת על תפקודה של הפרקליטות נשמעה אתמול מפי עו"ד נדב העצני . בשיחה לערוץ 7 אמר העצני כי שני הגורמים המשפטיים: הפרקליטות והיועץ המשפטי, אינם ממלאים את תפקידם לייצג את מי ששלח אותם, קרי מדינת ישראל, בצורה נאמנה. בין השאר הזכיר העצני את מכתבי האיום ששלחו אנשי תנועת השמאל הקיצוני "גוש שלום" או הצוות שהם הקימו לבדיקת "פשעי מלחמה", לקצינים בצה"ל. מכתבים אלו, אומר העצני, נועדו לגרום לקצינים לסרב פקודה, לא לבצע את תפקידם ולהפחיד אותם. היועץ המשפטי לממשלה הונחה לבדוק את הסוגיות המשפטיות הכרוכות בנושא, ולדברי העצני בדיקה ראשונית שערך מעלה כי ישנם סעיפים אחדים בחוק העונשין, שהפרתם מאפשרת לכאורה הגשת כתבי אישום. עם זאת התברר, אומר העצני, כי במכתבים המתועבים, כלשונו, אין חידוש, והפרקליטות מודעת אליהם מזה זמן מה.

יתר כל כן: הפרקליט הצבאי הראשי אף שיגר מכתב מנומס ובו תשובה אפולוגטית אל שולחי המכתבים. לא ברור, אומר העצני, כיצד זה ייתכן שהפרקליטות והיועץ המשפטי לא נזעקו מיד כששמעו על המכתבים הללו, עם האיומים הטמונים בהם, וכיצד הם לא נקטו פעולות מיידיות כדי להגן על המערכת ועל הקצינים.

עו"ד העצני ציין כי בניגוד למגמה הניכרת לאחרונה בבג"ץ להתאמץ ללכת לטובת צרכי הביטחון של מדינת ישראל, כמו למשל בנושא מתן הרשות להריסת בתים של משפחות מחבלים ללא התרעה, לא כך הוא המצב בפרקליטות. הסיבה לכך, אומר העצני, היא שבצמרת הפרקליטות ישנה קבוצת משפטנים החוששת מביקורתה של "כת" משפטנים ופרשנים המזוהים עם השמאל הקיצוני. מדובר בקבוצה שמאלנית קטנה אך בעלת השפעה גדולה, אמר, ואותם משפטנים מהפרקליטות עסוקים בהימנעות מביקורת יותר מאשר בביצוע תפקידם, שהוא הצגת חוות דעת וניהול המלחמות המשפטיות של מדינת ישראל בצורה הטובה ביותר כדי לאפשר למגמותיהם של צה"ל או הממשלה לבוא לידי ביצוע.

עצוב הדבר, מוסיף העצני, שאותם קצינים, שעליהם הפרקליטות צריכה להגן, נדרשים לסכן את חייהם בעבור אותם משפטנים, בעוד שאותם אנשי הפרקליטות, האמונים על הגנתם, אינם מוכנים לספוג ביקורת מקצועית או לסכן את שמם הטוב כדי למלא את תפקידם ולהגן על אותם הקצינים.

