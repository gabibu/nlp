

חאלד עשור בן 41 נהג מונית מיפו הואשם היום בבית המשפט המחוזי בתל-אביב ברצח 5 אנשים ובפציעתם של 38 אחרים כשהסיע שני מחבלים מתאבדים לבצע את הפיגוע בתחנה המרכזית הישנה בערב ט' באב.

לטענת הפרקליטות ידע הנאשם על כוונתם של המחבלים ולא נקף אצבע כדי למנוע את הפיגוע ולהודיע למשטרה על כך ועל כן הוא עצמו מואשם ברצח, ולא רק בסיוע.

על פי כתב האישום, הסיע עשורבמונית שלו את שני המחבלים מאום אל-פחם על פי בקשתם למסעדה בבת ים. במהלך הנסיעה, סיפרו לו המחבלים כי הם מתכוננים להתפוצץ במקום. כשהגיעו למסעדה היא היתה סגורה והם התחילו לנסוע לכיוון תל-אביב. בדרך, כשעברו ביפו, אמרו המחבלים לנאשם כי הם רואים מקומות בילוי פתוחים, והוא אמר להם כי מדובר במקום בו מתגוררים יחד יהודים וערבים והם המשיכו לכיוון התחנה המרכזית הישנה.

עוד נטען, בכתב האישום כי במהלך הנסיעה קיבלו המחבלים שיחת טלפון מאחד ממפעיליהם ואחד המחבלים אמר למפעילו בנוכחות הנאשם: "אנחנו במונית נוסעים בתוך תל-אביב ותגיד לבחורים שיתפללו בשבילנו. אני הולך להרוג לפחות 20 איש".

התביעה מאשימה את עשור כי במהלך הנסיעה ביפו עבר הנאשם ליד ניידת משטרה ולא עשה כל ניסיון להודיע או לאותת לשוטרים.הוא לא נקף אצבע למנוע את הפיגוע ולא התקשר למשטרה גם לאחר שהוריד את המחבלים ולא הודיע שהם עומדים להתאבד כל רגע.

בפרקליטות מציינים כי הנאשם נהג להסיע בחודשים האחרונים שוהים בלתי חוקיים לתוך ישראל וחשדו אמור היה להתעורר כאשר ראה שני צעירים לבושים במיטב מחלצותיהם עושים דרכם לתל-אביב שלא לצרכי עבודה. לטענת התביעה היה על הנאשם ללחוץ על לחצן המצוקה במונית או למצוא דרך להודיע לניידת משטרה שעברה לידו מיד לאחר שנודע לו כי המחבלים מתכוננים לבצע פיגוע.

הפרקליטות מבקשת את מעצרו של עשור עד תום ההליכים נגדו.




