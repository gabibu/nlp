

בנאום שנשא בפני המפגינים תקף קליינר את ראש הממשלה אריאל שרון, על שאינו מתיר כניסת יהודים להר הבית. הוא ציין כי עד לבחירתו לראשות הממשלה, תמך רה"מ שרון בכניסת יהודים להר הבית. "האם שרון מתכוון להכנס להיסטוריה כיהודי האחרון שנכנס להר הבית?", שאל קליינר. הוא הוסיף, כי האיסור על כניסת יהודים מזה שנתיים להר הבית הוא בלתי חוקי ואינו מוסרי.

כתב עתי"ם מוסיף כי לדברי ח"כ קליינר, "אסור להרתע מאיומיהם של הערבים, משום שהם ממילא מבצעים פיגועי התאבדות וטובחים ביהודים. אי אפשר לאיים על טבוחים בטבח", אמר.

קליינר סיפר לכתבתנו רותי אברהם כי העובדה שכל כך הרבה צועדים הגיעו הפתיעה אותו וגם מנעה ממפגיניה של תנועת השמאל הקיצוני "שלום עכשיו" למנוע את כניסתם בשער יפו כפי שהם זממו.

הצועדים הגיעו דרך הרובע היהודי לרחבת הכותל ופנו לעלות להר סיפר קליינר ושם לדבריו המתין להם כוח רב של יס"מ שניסה למנוע את התקדמות הצועדים. בשלב זה התקדם קליינר לעבר השער וכשניסה שוטר לעמוד בדרכו הבהיר לו שמתוקף חסינותו כחבר כנסת אין באפשרותו למנוע ממנו לעלות. לדבריו לאחר דין ודברים עם מפקד המשטרה שביקש להגיע עימו לפשרה על התקרבות חלקית לאזור סירב קליינר ודרש את זכותו להכנס.

הוא הבהיר למפקד המשטרה כי פסיקת בג"ץ האוסרת את הכניסה אינה חלה עליו כחבר כנסת. בסופו של דבר כניסתי נמנעה משום שכאמור דלת הברזל היתה נעולה. אמר קליינר לכתבתנו.

קליינר הבהיר כי לא עמד על כך שהדלת תיפרץ משום שהמטרה אינה כניסתו של חבר כנסת מתוקף חסינותו אלא שכל אחד מעם ישראל יוכל להכנס ולהתפלל כרצונו. צריך להפסיק את האפלייה הגזעית לפיה כל ילד ערבי יכול לשחק כדורגל ברחבת הר הבית ויהודי אינו יכול להתפלל במקום, אמר קליינר.

הוא הבטיח כי ישוב וינסה להכנס להר הבית בכ"ח באלול, התאריך שבו עלה אריאל שרון להר הבית.
