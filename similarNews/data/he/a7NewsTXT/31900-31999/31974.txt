

אמש הגיע ח"כ קליינר עד לדלת הברזל שבשער המוגרבים בצד המערבי של הר הבית, אך היא הייתה נעולה, ונבצר ממנו להיכנס. קדמה לכך צעדה בהשתתפותם של 500 איש, שיצאה מרחבת שער יפו, וקליינר בראשה. קליינר הודיע כי בצעדה זו כוונתו היא לסלול את הדרך לכניסת יהודים להר הבית.

ח"כ קליינר אמר לכתבתנו רותי אברהם כי העובדה שכל כך הרבה צועדים הגיעו הפתיעה אותו. כמו כן סיפר קליינר כי ממפגיניה של תנועת השמאל הקיצוני "שלום עכשיו" ניסו להפריע לכניסתם של הצועדים לשער יפו, וריבוי הצועדים מנע זאת מהם.

הצועדים הגיעו דרך הרובע היהודי לרחבת הכותל ופנו לעלות להר, סיפר קליינר, ושם, לדבריו, המתין להם כוח רב של יס"מ, ואנשיו ניסו למנוע את התקדמותם של הצועדים.
קליינר הגיע לשער המוגרבים ונתקל בשוטר שניסה לעמוד בדרכו. הוא הבהיר לשוטר כי מתוקף חסינותו כחבר כנסת אין באפשרותו למנוע ממנו לעלות. לדבריו, מפקד המשטרה ביקש להגיע עמו לפשרה על התקרבות חלקית לאזור, אך קליינר סירב לבקשה, ודרש לממש את זכותו להיכנס. הוא הבהיר למפקד המשטרה כי כחבר כנסת אין פסיקת בג"ץ האוסרת את הכניסה חלה עליו. "בסופו של דבר כניסתי נמנעה משום שכאמור, דלת הברזל הייתה נעולה", אמר.

קליינר הבהיר כי המטרה אינה כניסתו של ח"כ מתוקף חסינותו אלא לאפשר לכל יהודי להיכנס להר הבית ולהתפלל כרצונו.

"צריך להפסיק את האפליה הגזעית הזאת, ולפיה כל ילד ערבי יכול לשחק כדורגל ברחבת הר הבית ויהודי אינו יכול להתפלל במקום", אמר קליינר.

הוא הבטיח כי ישוב ויעלה להר הבית בכ"ח באלול, התאריך שבו עלה אריאל שרון להר הבית לפני שנתיים. בנאומו בפני הצועדים תקף קליינר את רה"מ שרון על שאינו מתיר כניסת יהודים להר הבית. הוא ציין כי עד לבחירתו לראשות הממשלה תמך שרון בכניסת יהודים להר הבית. "האם שרון מתכוון להיכנס להיסטוריה כיהודי האחרון שנכנס להר הבית?", שאל קליינר, והוסיף כי האיסור על כניסת יהודים מזה שנתיים להר הבית הוא בלתי חוקי ואיננו מוסרי.

בתגובה על איומיהם של ערבים מהרש"פ כי יתפרעו אם ייכנס אמר קליינר: "אסור להירתע מאיומיהם של הערבים. הלא ממילא הם מבצעים פיגועי התאבדות וטובחים ביהודים. אי אפשר לאיים על טבוחים בטבח", אמר.

בעניין זה אמר הרב יעקב אריאל, רבה של רמת גן, כי הר הבית הוא לבו של העם היהודי, וכי לכן אין לוותר עליו.

כזכור, מאז עלה שרון, כיו"ר האופוזיציה, על הר הבית, בכ"ח באלול תש"ס הר הבית סגור ליהודים. לאחר עלייתו של שרון על ההר פתחו הערבים במה שכונה אז: אינתיפאדת אל אקצה, ושרון דחה בעקביות ובחריפות את האצבע המאשימה שכוונה כלפיו כמי שאחראי לפרוץ המהומות.

לפני למעלה מחצי שנה הודיע ראש הממשלה כי "בהזדמנות הראשונה" ייפתח הר הבית ליהודים. בישיבה שהתקיימה ב 21.1.02 בוועדת החוץ והביטחון של הכנסת שאל ח"כ קליינר את שרון מתי זה "ההזדמנות הראשונה"? ושרון ענה: "מיד".

בסוף ינואר, מיד לאחר שחברי כנסת ערבים נפגשו עם המופתי של ירושלים והביעו בפניו התנגדות לעליית יהודים על הר הבית, פנה ח"כ קליינר במכתב לרה"מ והודיע לו כי בכוונתו לעלות על הר הבית. מאז ועד היום לא טרח רה"מ להשיב על המכתב.

ח"כ קליינר אומר כי העובדה שממשלת ישראל דוחקת את רגליהם של יהודים מהר הבית היא פגיעה אנושה בריבונות היהודית בירושלים. "שרון עלה על ההר בשם הריבונות היהודית, ולזכותו של אהוד ברק ייאמר, שהוא כיבד את זכותו של שרון כנציג הכנסת והריבונות היהודית לעלות להר הבית. שרון מתגלה כאופורטוניסט מושלם, וזאת בכך שהוא מונע מיהודים אחרים את מה שהוא דרש לעצמו כשרוממות הריבונות היהודית בהר הבית ובירושלים הייתה בגרונו".

לדברי קליינר, כל הדיבורים על חשש מתגובת ערביי הרש"פ בגין פתיחת ההר ליהודים הם בבחינת בדיחה גרועה: "מה הם יעשו לנו?", שואל קליינר. "במה הם מאיימים? בפיגועי טרור? נדמה לי שאי אפשר לאיים עלינו במה שאנחנו סופגים כל יום, ו'בגדול'. אלה תירוצים לא הכי חכמים של שרון, שלאחר שנכשל בניסיון להיכנס להיסטוריה כמי שיביא שלום וביטחון הוא מנסה להיכנס להיסטוריה כיהודי האחרון שדרך על הר הבית".

המאבק לפתיחת הר הבית ליהודים זכה לעידוד לא צפוי מבנו של הרב שך הרב אפרים שך. באמצעות ערוץ 7 הוא קרא לציבור להתלוות אל קליינר להר הבית. "אני יודע שיש פסק הלכה האוסר כניסה להר הבית, אמר הרב שך, אבל אם אכן הגענו למסקנה שמבגידתנו בהר הבית יוצא כל הרע עלינו לעבור על האיסור הזה, להיכנס להר הבית ולבער את הנגע, כדי שזה לא יתפשט בכל חלקה טובה. עת לעשות למרות האיסור".

אתמול איים המופתי של הרש"פ שייח' אקרמה סאברי בדבר התלקחות בהר הבית.
בראיון ל"קול פלשתין" אמר סאברי: "אם ח"כ מיכאל קליינר יממש את החלטתו לעלות להר הבית עלולים הדברים לגרום הסלמה, מכיוון שמדובר בחציית הקו האדום, והמוסלמים, לא רק בשטחים, אלא בכל העולם, לא יבליגו".
סאברי הוסיף כי תגובת ערביי הרש"פ תהיה אותה תגובה שקיבל ראש הממשלה אריאל שרון לפני שנתיים, כשעלה להר הבית.
