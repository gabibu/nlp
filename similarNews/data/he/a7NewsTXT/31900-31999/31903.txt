

אנשי רשת הטרור אל קאעידה נמצאים בעיראק, כך אמר מזכיר ההגנה האמריקני דונלד ראמספלד, שסירב לומר אם עיראק אישרה את המידע. בנאום מיוחד לאומה אומר היום שליט עיראק סדאם חוסיין
כי הוא איננו חושש ממתקפה אמריקנית על ארצו. לדבריו,"כל מיתקפה נגד הערבים והמוסלמים נדונה לכישלון".

"אם תשאלו, האם אנשי אל קאעידה נמצאים בעיראק, התשובה היא כן! זו עובדה", אמר ראמספלד במסיבת עיתונאים שנערכה בפנטגון.

ראמספלד סירב לומר אם קיימות ראיות לתמיכה עיראקית בפעולות אל קאעידה או אם אנשי הרשת נמצאים בעיראק באישור בגדאד.

לדבריו, לאחר פעולות הצבא האמריקני באפגניסטן, התפזרו אנשי אל קאעידה במדינות האיזור.

"הם נמצאים בתימן, בערב הסעודית, בארה"ב, בעיראק, באיראן, באפגניסטן, בפקיסטן, ללא ספק במדינות שצפונית לאפגניסטן ואין ספק, הם נמצאים במדינות דרום מזרח אסיה", אמר מזכיר ההגנה, שהטעים כי "הם נמצאים בכל מקום".

בנאום מיוחד לאומה ששודר לרגל יום השנה ה-14 לסיום מלחמת עיראק-איראן אמר הנשיא העיראקי סאדם חוסיין כי "כל האימפריות, כל נושאי 'ארון המתים של הרשע' נקברו עם חלומותיהם הרעים, כאשר רצו להזיק למדינות הערביות או המוסלמיות וזו התוצאה הבלתי נמנעת, שממתינה לכל מי שינסה לתקוף את הערבים או את המוסלמים", אמר והוסיף כי ארצו "מוכנה להדוף כל התקפה".

בהמשך נאומו קרא חוסיין לאו"ם לכבד את התחייבויותיו כלפי עיראק, כפי שנקבעו בהחלטות מועצת הביטחון.

השליט העיראקי ציין בנאומו כי הדרך שבה יש לנקוט כדי למצוא פתרון לבעיה העיראקית היא מענה לשאלות העיראקיות וכיבוד ההתחיבויות וההחלטות מצד מועצת הביטחון של האו"מ.

יש לציין כי במסגרת הדו-שיח עם האו"ם בנושא חידוש הפיקוח על פירוק הנשק, העבירה עיראק למועצת הביטחון סדרת שאלות שנותרו ללא תשובות, ואשר נסובו בעיקר על סוגיית הסרת האמברגו הבינלאומי וכיבוד הריבונות העיראקית.



העיתון הלונדוני "גרדיאן" כותב היום כי בגדאד מקווה לשכנע את ממשלת בריטניה להימנע מתמיכה בכל מתקפה צבאית אמריקנית. העירקים סבורים כי במקרה של מלחמה להפלתו של סדאם חוסיין הנשיא בוש נכון להתמודד בגל ביקורת בעולם אך רק אם טוני בלייר יעמוד לצדו, ולכן הם מנסים לסכסך בין שתי המדינות. האיש שנשלח לסכסך בין בריטניה לארה"ב הוא נאג'י סאברי. לדברי מודחפר אמין, נציג הממשלה העיראקית בלונדון, סאברי הביע נכונות לבוא ללונדון כדי לשוחח עם כל פקיד בריטי בכיר.

סאברי עשה באחרונה במסע דיפלומטי יחד עם פקידים עירקים נוספים.
אמין הדגיש כי המשטר העיראקי רואה בבריטניה את המדינה היחידה שביכולתה לעצור מתקפה אמריקנית. "קיבלתי טלפון מאנשי דת מכנסיות בבריטניה, שביקשו לדעת כיצד לפרוץ את המבוי הסתום. אמרתי להם: 'שאלו את ממשלת בריטניה מה היא רוצה מעירק, ונעשה כרצונה'", אמר.
הוא הוסיף כי אם יוזמן ללונדון שר החוץ העיראקי הוא עשוי לבוא. "ממשלת בריטניה יודעת שאנו מוכנים לפתוח בדו שיח".

אולם דובר במשרד החוץ הבריטי אמר כי לא ידוע לו דבר על הצעה כלשהי מצד סאברי לבקר בבריטניה.
עירק התחילה לפעול בדרך זו לאחר שקבוצה של אנשי כמורה בריטיים בכירים העבירה מכתב ללשכת ראש הממשלה, ובו הגדירו מתקפה נגד עיראק כ"מעשה לא מוסרי ולא חוקי", וציינו כי כדי לטפל באיום מצד רודנים וטרוריסטים יש צורך קודם כל בטיפול בסיבות לעימותים בעצמן.

מסקר שערך ביום שלישי העיתון "גרדיאן" בקרב פוליטיקאים, דיפלומטים, קציני צבא ומדענים בכירים, עולה המחלוקת בציבור בבריטניה באשר לצורך למעורבות במתקפה נגד עיראק. סר ג'ון מוברלי, לשעבר שגריר בבגדאד, אמר: "דיפלומטים רבים לשעבר אינם מרוצים כלל מהדרך שבה אנו הולכים". גם סקר דעת קהל שנערך בבריטניה הראה כי 52% מתנגדים למעורבות בריטית במלחמה.


