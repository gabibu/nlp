

ח"כ קליינר הגיע הערב עד לדלת הברזל שבשער המוגרבים אך היא היתה נעולה ונבצר ממנו להכנס. קדמה לכך צעדה בהשתתפותם של 500 איש שיצאה מרחבת שער יפו כשקליינר בראשה. קליינר הודיע כי כוונתו בצעדה זו לפתוח ולסלול את הדרך לכניסת יהודים להר הבית.

הוא סיפר לכתבתנו רותי אברהם כי העובדה שכל כך הרבה צועדים הגיעו הפתיעה אותו וגם מנעה ממפגיניה של תנועת השמאל הקיצוני "שלום עכשיו" למנוע את כניסתם בשער יפו כפי שהם זממו.

הצועדים הגיעו דרך הרובע היהודי לרחבת הכותל ופנו לעלות להר סיפר קליינר ושם לדבריו המתין להם כוח רב של יס"מ שניסה למנוע את התקדמות הצועדים.

קליינר הגיע לשער המוגרבים והבהיר לשוטר שניסה לעמוד בדרכו כי מתוקף חסינותו כחבר כנסת אין באפשרותו למנוע ממנו לעלות. לדבריו לאחר דין ודברים עם מפקד המשטרה שביקש להגיע עימו לפשרה על התקרבות חלקית לאזור סירב קליינר ודרש את זכותו להכנס.
הוא הבהיר למפקד המשטרה כי פסיקת בג"ץ האוסרת את הכניסה אינה חלה עליו כחבר כנסת. בסופו של דבר כניסתי נמנעה משום שכאמור דלת הברזל היתה נעולה. אמר קליינר לכתבתנו.

קליינר הבהיר כי המטרה אינה כניסתו של ח"כ מתוקף חסינותו אלא לאפשר לכל יהודי להכנס ולהתפלל כרצונו.
צריך להפסיק את האפלייה הגזעית לפיה כל ילד ערבי יכול לשחק כדורגל ברחבת הר הבית ויהודי אינו יכול להתפלל במקום, אמר קליינר.

הוא הבטיח כי ישוב ויעלה להר הבית בכ"ח באלול, התאריך שבו עלה אריאל שרון להר הבית.
