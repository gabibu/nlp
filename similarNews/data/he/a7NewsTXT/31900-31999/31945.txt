

"כמעט שנתיים שאנחנו נמצאים בעיצומה של מלחמת טרור שנכפתה עלינו. מלחמה בדפוסים שונים משהורגלנו, אבל המשכו של מאבק מתמיד על דרך חיינו וזכויותנו כעם". כך פתח הערב ראש הממשלה את נאומו מול באי טכס הסיום של המכללה לבטחון לאומי בגלילות. בנאומו, שב ותקף ראש הממשלה את הרש"פ והעומדים בראשה, אך לא הזכיר בדבריו את יאסר ערפאת, גם לא במילה אחת.

"צריך להתחיל בתהליך מדיני אמיתי, כזה שיוביל להסדר, להסכם, ובסופו של דבר לשלום. בחתירה למטרה זו בכוונתי להשקיע את מיטב מרצי.אך בינינו לבין המטרה עומדת כנופיית הרצח, הטרור והשחיתות של הרש"פ. כנופיה זו אינה רוצה בשלום עם ישראל בדיוק כמו שאין היא מתעניינת בהקלת המצוקות הקשות של הפלשתינים. הדרך היחידה לשלום מחייבת לעקור את כנופיית הרצח הזו", סיכם רה"מ.

עוד הדגיש ראש הממשלה: "זו הדרך ואין בלתה. כל נסיון לעשות עסקאות עם הטרור דינו להכשל ולקרוס". ראש הממשלה הוסיף ואמר, כי כל נסיון להידבר עם הטרור נוטע בליבו את התקווה, שיוכל לרמות את ישראל שוב. "אנחנו לא ניפול בפח הזה, שנועד להחליש אותנו ולהציל אותם. לא תהיינה פשרות עם הטרור ולא יהיה אתו מו"מ".

ראש הממשלה התייחס בדבריו לקשיים העומדים היום בפני אזרחי ישראל ואמר: "ברגעי הקושי, האנשים שאותם אתם מנהיגים רוצים לדעת איך ולאן ממשיכים הלאה. גם כשהם סומכים עליך, יותר מכך, מגיע להם לדעת וחובה עלינו לסמן את היעד, את הכיוון ואת הדרך שבה נלך ונצא מזה למרות הקשיים שבדרך. הידיעה הזו וההבנה הזו הם התנאי לשמור את מצב הרוח, לאפשר להיצמד לנחישות, לבטחון ולתקווה שבסוף נגבור על המכשולים ונגיע אל היעדים, ואנחנו נגיע", דברי רה"מ.

