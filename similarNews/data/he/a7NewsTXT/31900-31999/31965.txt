

אתמול העיד סוכן השב"כ לשעבר אבישי רביב בבית משפט השלום בירושלים. העדות ניתנה במשפט הזוטא שנועד לברר את טענת ההגנה, שדברי רביב בחקירתו בשב"כ אינם קבילים כראיה, משום שהוא לא נחקר כדין, ולא ידע שהוא נחקר כחשוד.

רביב טען שלאחר הרצח הסכים להיעצר ביוזמתו כדי לנסות ולהוציא מיגאל עמיר מידע, אך לא ידע כלל כי הוא חשוד וכי הוא נחקר כחשוד. לכן, לטענתו, התביעה אינה יכולה להשתמש בהודאותיו כדי להאשימו באי-מניעת רצח יצחק רבין.

לפני שבוע העיד במשפטו של רביב חוקר שב"כ המכונה "יוני", ואמר כי בחקירה לאחר רצח רבין הודה רביב בכך ששמע את יגאל עמיר אומר שיהרוג את רבין.

בסיכומיה במשפט הזוטא אמרה התביעה כי כאשר רביב טוען שלא הבין כי הוא נחקר כחשוד גם כשחוקרי השב"כ שאלו אותו על מעורבותו ברצח רבין הוא מיתמם. עם זאת ציינה התביעה כי רביב לא הוזהר כי הוא בחקירה, וכי הוא רשאי לא להשיב על שאלות.

