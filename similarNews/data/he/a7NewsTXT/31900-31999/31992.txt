

אתמול קיים רה"מ התייעצות בנושא שבו החלו מדברים בגלוי: "מגה פיגוע". ד"ר אריה יצחקי, היסטוריון צבאי, אומר כי אם חלילה יתרחש "מגה פיגוע" תבצע ישראל את מה שהיה נדרש מזה שנתיים: לתקוף את ארגוני הטרור במפקדותיהם. כיום מסתפקת ישראל, אומר יצחקי, ברדיפת הדרג השני והשלישי, ולא ברדיפת שולחיהם של המחבלים.

יש לדעת, אומר יצחקי, כי לבו של הטרור המסיבי נמצא בדמשק. חאלד מרזוק וכל המפקדים של שנים עשר ארגוני הסירוב יושבים בדמשק. סוריה מפעילה את הטרור הכבד נגד ישראל, ודרכה עוברים אמצעי הלחימה לחיזבאללה ונשק מעירק.

בישראל רואים את ערפאת כמוקד הבעיה, אבל אין אלה פני הדברים, אומר יצחקי. לבו של הסכסוך היא "כנופיית" משפחת אסאד, ואותם צריך לתקוף ולחסל.
