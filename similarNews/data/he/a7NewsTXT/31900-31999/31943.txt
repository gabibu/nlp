

יו"ר תנועת חרות, ח"כ מיכאל קליינר פתח היום במסעו הציבורי שנועד לפתוח את הר הבית לכניסת יהודים.

כ-200 איש נאספו אחר הצהרים ברחבת שער יפו בעיר העתיקה בירושלים, ומשם צעדו לעבר שער המוגרבים המוליך להר הבית.

ח"כ קליינר תקף בנאומו בפני הצועדים את רה"מ שרון על שאינו מתיר כניסת יהודים להר הבית. הוא ציין כי עד לבחירתו לראשות הממשלה, שרון תמך בכניסת יהודים להר הבית. "האם שרון מתכוון להכנס להיסטוריה כיהודי האחרון שנכנס להר הבית?", שאל קליינר.

הוא הוסיף, כי האיסור על כניסת יהודים מזה שנתיים להר הבית הוא בלתי חוקי ואיננו מוסרי.

קליינר אמר עוד כי "אסור להרתע מאיומיהם של הערבים, משום שהם ממילא מבצעים פיגועי התאבדות וטובחים ביהודים. אי אפשר לאיים על טבוחים בטבח", אמר.

קליינר שאל, "כמה זמן אפשר לקבל שמוסלמים כן יכולים להתפלל במקום הקדוש לעם היהודי ואילו ליהודים אסור"?

הרב יעקב אריאל אמר, כי הר הבית הוא הלב של העם היהודי ולכן אין לוותר עליו.

המשטרה ליוותה בכוחות גדולים את הצועדים ולדברי קצינים בכירים במחוז ירושלים הם ימנעו את כניסתו של ח"כ קליינר למרות חסינותו כחבר כנסת.

בסמוך לצועדים הפגינו אנשי השמאל הקיצוני "שלום עכשיו" בנושאם שלטים : "שרון וקליינר אסון התאומים".
