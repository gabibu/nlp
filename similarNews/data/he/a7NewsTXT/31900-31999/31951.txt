

שידור בתחנת הטלוויזיה אל ג'זירה של תוכנית פוליטית שמתחה ביקורת קשה על ירדן גרמה לזעם רב בממלכה, והיום נשמעו פקידים בכירים אומרים כי בין ירדן לקטאר יש משבר.

שר החוץ הירדני מרואן מועאשר זימן את שגריר קאטר ברבת עמון, עבדל רחמן בן ג'אסם, כדי להביע את זעם ממשלתו נוכח ההתקפות נגד המלך, הממשלה והעם הירדני, בתוכנית ששודרה יומיים קודם לכן.

שר ההסברה מוחמד אדואן סגר את נציגות אל ג'זירה ברבת עמון ביום רביעי, ונאסר על כתביה כל פעילות ברחבי המדינה. הוא האשים את התחנה בהוצאת דיבה ובפגיעה בירדן ובעמדותיה הלאומיות.

הדבר החל לאחר שידור התכנית "כיוון הפוך" ביום שלישי באל ג'זירה. בתכנית זו משתתפים מוזמנים בעלי דעות שונות והפעם עסקו בירדן. במהלך השידור, מתחו המשתתפים ביקורת על הסכם השלום בין ירדן לישראל, על מדיניות רבת עמון כלפי ערביי הרש"פ וכלפי עיראק. המלך חוסיין שנפטר ובנו עבדאללה כונו "שקרנים" ו"סוכני המוסד והסי.אי.איי".

פקידים ירדניים האשימו את מנהיגי קאטר שהם עומדים מאחוריו. "קאטר, שהיא בעליה של אל ג'זירה, אחראית לפגיעה בכבודן של משפחת המלוכה ושל ירדן", אמר אותו פקיד ירדני בכיר.

מנהל אל ג'זירה, מוחמד ג'אסם אל עלי, אמר בתגובה כי התחנה נוהגת לנקוט "עמדות ניטראליות" בכל הנושאים המועלים בשידורים, ושאין ביכולתה להטיל צנזורה על המשתתפים בתוכניות בשידור ישיר.

נציגות אל ג'זירה ברבת עמון נסגרה ב-1998 למשך 6 חודשים.
