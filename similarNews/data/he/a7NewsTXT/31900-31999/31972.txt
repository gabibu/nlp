

אתמול פנה רבה הראשי של צפת הרב שמואל אליהו למנכ"ל מכללת צפת עו"ד חברון טרבלסי בדרישה להפסיק את לימודיהם של סטודנטים ערבים במכללה. הרב מנמק את דרישתו בהתנהגותה של יאסרה בכרי, סטודנטית ערביה במכללת צפת, שלא הזהירה איש מפני הפיגוע בצומת מירון, אף על פי שמחבל התופת גילה לה כי הוא עומד לפוצץ את האוטובוס, והורה לה לרדת ממנו מבעוד מועד. אין זו הפעם הראשונה שהרב אליהו מבקש זאת. אליהו מנמק זאת בכך שהסטודנטים הערביים נאמנים לרש"פ יותר מאשר למדינת ישראל.

"הסטודנטים הערבים הם נטע זר בצפת ומסכנים את תושביה לא רק מבחינה בטחונית אלא גם מבחינה מוסרית". לדבריו "הוכחה חותכת על-כך קיבלנו השבוע, כאשר סטודנטית ערביה שידעה על הפיגוע העומד להתרחש בצומת מירון, לא מנעה זאת. סטודנטית זו אינה מייצגת את הפרט, אלא את כלל הסטודנטים הערבים במכללה, שאינם מכבדים את ימי הזיכרון של מדינת ישראל ומבזים את דגל המדינה בטקסים ממלכתיים. מוטב שילכו ללמוד בכפרים שלהם ויעזבו אותנו לנפשנו. אי-אפשר ללמוד עם סטודנטים תומכי טרור המחפים על טרור. אי-אפשר לטפח את השכלתם של סטודנטים המטפחים טרור", אמר הרב אליהו.

בתגובה מסר מנכ"ל מכללת צפת עו"ד חברון טרבלסי כי בכוונתו להביא את פרשת הסטודנטית יאסרה בכרי לוועדת המשמעת של המכללה, וזו תחליט על עתיד לימודיה במקום. "עם גיבוש כתב האישום נגדה אמליץ להפסיק את לימודיה במכללה. אי-אפשר לעבור על-כך על סדר היום", אמר עו"ד טרבלסי.

יצוין כי לפני ימים אחדים פנה עו"ד טרבלסי לראש הממשלה בקריאה לחייב כל סטודנט להישבע אמונים למדינה כתנאי ללימודיו במוסד אקדמי בארץ. דבריו עוררו זעם בקרב הסטודנטים הערביים במכללת צפת, ועורר מתיחות רבה בין סטודנטים ערבים לסטודנטים יהודים.

בעקבות דבריו של עו"ד טרבלסי מתכוונת חברת הכנסת הפרופסור יהודית נאות לפנות לוועדת החינוך של הכנסת ולהביא בפניה את הצעתו של מנכ"ל מכללת צפת, אש לדבריה היא עשויה לגרום תסיסה במכללה.

