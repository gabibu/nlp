

ראש הממשלה מסייע למושל מדינת פלורידה ג'ב בוש בגיוס הקול היהודי לקראת הבחירות.
בחודש הבא יצא רה"מ שרון לפלורידה כדי לפגוש את מושל המדינה ג'ב בוש, אחיו של הנשיא בוש, כך נמסר ממקורות אמריקנים וישראלים.

מקורות דיפלומטים ישראלים אישרו את הביקור המתוכנן, אולם סירבו לתת פרטים נוספים על התכנית.

ה"מיאמי הראלד" ציטט פקידים בישראל, ומסר כי שרון אמור להשתתף בנוסף בכינוס תמיכה בישראל בפלורידה בתחילת חודש ספטמבר.

ביקור זה ייערך בעיצומה של מערכת בחירות בפלורידה בחודש הקרוב. הרפובליקני ג'ב בוש הוא המועמד המועדף, והוא כנראה ישמור על תפקידו כמושל המדינה. יריבתו היא הדמוקרטית ג'אנט רנו, שרת המשפטים לשעבר בממשלו של ביל קלינטון.

האנליסטים סבורים שהרפובליקנים רוצים בכך למשוך את הבוחרים היהודים, בעיקר בדרום פלורידה, שבה מתגוררת הקהילה היהודית השלישית בגודלה בארה"ב אחרי ניו-יורק ולוס-אנג'לס, קהילה שמצביעה באופן מסורתי בעבור הדמוקרטים.

