

השבוע קיים רה"מ התייעצות בנושא שבו החלו מדברים בגלוי על "מגה פיגוע". תא"ל במיל' יחיעם ששון, מי שעמד בראש המטה למלחמה בטרור, אמר כי בכינוי "מגה פיגוע" הכוונה היא לפיגוע שמטרתו המרכזית היא לגרום מספר המוני של נפגעים. לדבריו, כל ארגוני הטרור: מהחמאס והג'יהאד, ועד לפאתח' ולחיזבאללה, מבקשים לעשות פיגוע מעין זה.

תא"ל ששון ציין כי חלק מהמחבלים מעוניינים בהשגת מטרות רציונליות באמצעות הפיגועים, אך יש ארגוני מחבלים שעניינם בביצוע פיגוע כזה היא לגרום הרג המוני. הוא ציין כי אף על פי שבמצבים מסוימים לרשות אין עניין בפיגוע המוני שכזה הרי שבמהלך השנתיים האחרונות היא נמנעה באופן בולט מבלימת התארגנות של תשתית היכולה להוציא פיגוע מעין זה אל הפועל. כדי למנוע פיגוע בסדר גודל שכזה, אמר ששון, צריך לפעול בערוצים רבים, ובין היתר לפגוע במוטיבציה של מדינות המאפשרות לישויות טרוריסטיות לפעול בקרבן. ששון הוסיף כי דווקא ההכנות למגה פיגוע חשופות יותר למודיעין ולכן הפעלת מודיעין מדויק עשויה למנוע זאת.

ד"ר אריה יצחקי, היסטוריון צבאי, אמר כי אם חלילה יתרחש מגה פיגוע תבצע ישראל את מה שהיה נדרש מזה שנתיים: לתקוף את ארגוני הטרור במפקדותיהם. כיום מסתפקת ישראל, אומר יצחקי, ברדיפת הדרג השני והשלישי, ולא ברדיפת שולחיהם של המחבלים.
יש לדעת, אומר יצחקי, כי לבו של הטרור המסיבי נמצא בדמשק. חאלד מרזוק וכל המפקדים של שנים עשר ארגוני הסירוב יושבים בדמשק. סוריה מפעילה את הטרור הכבד נגד ישראל, ודרכה עוברים אמצעי הלחימה לחיזבאללה ונשק מעירק.

בישראל רואים את ערפאת כמוקד הבעיה, אבל אין אלה פני הדברים, אומר יצחקי. לבו של הסכסוך היא "כנופיית" משפחת אסאד, ואותם צריך לתקוף ולחסל.
יצחקי דיבר על החשש מפני תקיפתה של סוריה. לדבריו, לפני כל פעולה נשמעים החששות מפניה. כך היה לפני שנכנסו לג'נין ולשכם. התרחיש היה כי ייפגעו חיילים רבים, וכי לכן הדבר נראה בלתי אפשרי. כיום כל הערים הערביות ביש"ע כבושות חלקית, והחששות נתבדו.

יצחקי הוסיף כי הסיבה לכך שהפעולה טרם הניבה תוצאות מושלמות היא שהמבצע הופסק באבו, וכן מפני שאת חלקו המרכזי, שהוא כניסה לחבל עזה וטיהורה מכל המפקדות של הטרור, לא ביצעו. לדעתו, אין סיכוי שהטרור ייעלם בלי שיכבשו את המפקדות בעזה חאן יונס ורפיח, והוא הוסיף כי נראה שבסופו של דבר זה מה שיתבצע, אך חששו הוא כי הדבר יקרה רק אחרי מגה פיגוע.

צריך להזכיר, אומר יצחקי, שאחרי הסכמי אוסלו אמרו חותמיו ויוזמיו כי אם הרש"פ תפר את ההסכמים צה"ל יכול להשתלט על הרש"פ תוך יומיים, תוך כדי כך שהוא מחסל את צבאה ומקים ממשל צבאי. "את מילוי ההבטחה הזאת דחו עוד ועוד, ועכשיו הולכים לקראת העניין, ולא יארך הזמן עד שיממשו את התכנית", אמר.




