

משפחתו של אחד מקורבנות הפיגוע במגדלי התאומים קיבלה פיצוי בסך של 1.04 מיליון דולר, הראשון ששילמה הקרן הפדראלית לפיצוי קורבנות, כמעט שנה לאחר הפיגועים ב-11 בספטמבר, כך מסרו היום כלי התקשורת בארה"ב.

פיצוי זה עורר עניין רב, משום שרבות ממשפחות 2,823 ההרוגים בפיגוע הגישו תביעות לקבלת פיצוי נוסף, מעבר מה שממשלת ארה"ב מציעה. הפיצוי הראשון משמש קנה מידה לאחרים, המנסים להחליט על דרישה דומה או על פיצוי גבוה יותר.

אחת מפרקליטות המשפחה, רוברטה גורדון, סיפרה לעיתון "ניו יורק טיימס" כי הצעיר שנרצח בפיגוע הרוויח 60,000 דולר מידי שנה כעובד בחברה לשירותים פיננסיים, ושלמשפחתו מגיע סכום ברוטו של 1.19 מיליון דולר בשל הפוטנציאל הכלכלי שלו שלא מומש ועל כאבה וסבלה של המשפחה. שמה לא פורסם.

על פי ההערכות, כל אחת ממשפחות הקורבנות תקבל עד 1.5 מיליון דולר מכספי משלמי המיסים.

הקונגרס הקים לאחר ה-11 בספטמבר את הקרן לפיצוי קורבנות, על מנת לפצות את המשפחות בעקבות התחייבותן שלא לתבוע את חברות התעופה "אמריקן" ו"יונייטד", שהיו הבעלים של 4 המטוסים שנחטפו.
