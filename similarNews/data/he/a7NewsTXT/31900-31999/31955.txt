

מזכיר מועצת צעירי הליכוד ערן כהן הגיש תלונה במשטרה נגד פרופ' גורדון מרצה באוניברסיטת בן-גוריון בבאר שבע. כך עפ"י דיווח באתר NFC .

כהן התלונן במשטרת מרחב ירקון נגד פרופ' חיים גורדון בטענה לבגידה הסתה והמרדה.

גורדון ואשתו שלחו בתחילת השבוע מכתב לרמטכ"ל רא"ל משה (בוגי) יעלון ובו ציינו כי בכוונתם לשלוח לבית הדין הבינלאומי בהאג עדויות נגד צה"ל , בטענה כי הוא פועל בניגוד לחוק הבינלאומי ושמירת זכויות האזרח. "יחד עם פשעי המלחמה האחרים שמתבצעים תחת פיקודך, אנחנו מתכוונים להעביר אירוע רצחני זה לבית הדין הבינלאומי לפשעי מלחמה - ראה הוזהרת!", כתבו במכתבם לרא"ל יעלון.

בנוסף הם הזהירו את יעלון, כי הם אוספים ראיות וחומר על "פשעי המלחמה" שהוא מבצע כביכול, וכי בכוונתם להגיש תלונה לבית הדין הבינלאומי. מכתבים דומים נשלחו לאלוף פיקוד דרום ולאלופים נוספים בצה"ל.

כהן מאשים את פרופ' גורדון בבגידה בישראל ובשיתוף פעולה עם האויב. "בגידה בישראל, המרדה והסתה וכן בשיתוף פעולה עם האויב במטרה להטיל מורא על חיילי צה"ל ואנשי כוחות הביטחון ולמנוע מהם מלמלא את תפקידם ולשמור על ביטחון אזרחי ישראל", אומר כהן.

כהן אף קרא לשר הפנים לשלול את אזרחותו של גורדון ולאוניברסיטת באר שבע לפטרו לאלתר. הוא קרא לסטודנטים להחרים את שיעוריו.
