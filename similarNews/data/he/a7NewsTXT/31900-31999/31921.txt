

הועדה להשתתפות המדינה בהוצאות ההגנה של עובדי ציבור, הודיעה ביום חמישי לראש הממשלה לשעבר, אהוד ברק, על החלטתה לשלם לו מקדמה בסך 150 אלף שקלים על הכנת התיק שלו בועדת אור, החוקרת את מותם של 13 אזרחים ערבים במהלך התפרעויות במגזר הערבי בצפון. כמו כן, אישרה הועדה סכום של 2000 שקלים עבור כל ישיבת ועדת חקירה שבה השתתף פרקליטו של אהוד ברק.

בראש הועדה עומד מנכ"ל משרד המשפטים, עו"ד אהרון אברמוביץ, ומשתתפים גם נציגי ציבור - עו"ד רנאטו יאראק והיועצת המשפטית של משרד ראש הממשלה, עו"ד שלומית ברנע-פרגו.

הועדה שהחליטה על הסיוע הכספי "נתנה את דעתה על היקפו הרב של חומר הראיות, מורכבותה הבהרתה, היקפה וחומרתה וכן נתנה דעתה על הסכומים אשר כבר אושרו ליתר המוזהרים על ידי ועדת אור.

הסכומים שאושרו לברק זהים לאלה שאישרה הוועדה לשר ביטחון פנים לשעבר, שלמה בן-עמי, שגם נחקר על ידי ועדת אור.

הוועדה הוסיפה כי היא לוקחת בחשבון את ההתארכות הצפויה של ההליכים והגיעה למסקנה כי כל אלה מצדיקים "הגנה מקיפה, הכוללת עבודת הכנה משמעותית".




