

ועדת קרול לגיבוש המלצות וכללים לפתיחת התחרות בתחום התקשורת הנייחת הגישה היום את המלצותיה לשר התקשורת ראובן ריבלין.

בין עיקרי המלצות הוועדה, הסרת החסמים הקיימים והגברת התחרות בענף במטרה לתרום לשיפור רווחת הצרכנים. השר ריבלין מסר, כי בימים הקרובים ילמד את עיקרי ההמלצות.

הוועדה, בראשותו של היו"ר רן קרול המליצה על מיזוג חברות הכבלים והצטרפותם לשוק התקשורת הנייחת כשחקן מרכזי בפריסה כלל-ארצית. כמו כן על פתיחת שירותי התשתית, התמסורת ותקשורת הנתונים לתחרות באמצעות מתן רישיונות מיוחדים למפעילים חדשים והרחבת הרישיונות הקיימים, הקצאת תדרי WLL ו-LMDS לאספקת שירותי תקשורת נייחת ללא מכרז ביחידות קטנות.

הוועדה המליצה כי חברת "בזק" וחברת הכבלים הממוזגת יחוייבו באספקת סל שירותים אוניברסלי שיוצע לכל תושבי המדינה בכל מקום ואתר במחיר אחיד. כן המליצה על הקלה בפיקוח בתעריפי חברת "בזק" במגזרים בהם תתפתח תחרות.


