

אריאל ברי, בן 21 מבני ברק, פעיל ליכוד, נהרג הבוקר בתאונת דרכים שאירעה בכביש מספר 1, סמוך למחלף שפירים, בנתיב לכיוון ירושלים. פעיל נוסף נפצע קשה מאוד ואחר קל.

לפני מספר שנים נפצע ברי באורח קשה בתאונת דרכים, אך השתקם ובתקופה האחרונה היה פעיל בסניף הליכוד הארצי.

מדובר בטרגדיה השניה שפקדה את משפחת ברי. אבי המשפחה נהרג אף הוא בתאונת דרכים לפני כשבע שנים, בדרכו מישיבת "חמד" באור יהודה, בה עבד כמורה ומחנך.

תחקיר ראשוני של בוחני המשטרה העלה, כי מכונית מסחרית מסוג רנו קנגו, שהיתה מכוסה בכרזות של ראש הממשלה שרון והליכוד, עשתה את דרכה בכביש ועצרה סמוך למחלף שפירים. יושביה יצאו כדי לתלות שלט במקום כחלק מתעמולת הבחירות.

שניות לאחר מכן סטתה משאית שנסעה בכביש ופגעה ברכב שעמד בצד הדרך ובאחד הפעילים שניצב לידו. מעוצמת ההתנגשות נהרג האיש, ושני חבריו נפצעו, בהם אחד קשה. הנפגעים פונו לבית החולים "אסף הרופא".

חוקרי המשטרה עדיין מנסים לברר את הסיבות לתאונה ולבדוק מה גרם למשאית לסטות לשולי הדרך.

הלווייתו של אריאל ז"ל, נערכה היום בהר המנוחות בשכונת גבעת שאול, בירושלים. הוא הניח אחריו אם, חנה, ו-13 אחים ואחיות.
