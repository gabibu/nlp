

כתבנו קובי סלע סוקר את היערכות המפלגות ליום הבחירות.

הליכוד, לדבריו, הקצה 60% מתקציב הבחירות לצורכי יום זה, ולראשונה מופנה עיקר המאמץ נגד מפלגות כמו ש"ס והאיחוד הלאומי ולא נגד מפלגת העבודה. ראש מטה הליכוד ביום הבחירות השר דני נווה וראש העיר אהוד אולמרט הציגו את היערכות המפלגה לקראת הבחירות. לדבריהם, לרשות הליכוד יעמדו 160 מטות ביישובים הגדולים, 35 אלף כלי רכב, בעיקר של פעילים, 77 אלף מתנדבים ו-37 מטות מיוחדים יתמקדו בפעולה מול ריכוזי עולים. לדברי נווה, כל שלוש שעות יזרמו למטה במצודת זאב נתונים על שיעורי הצבעה באזורים השונים כדי לדעת איפה צריך "לדחוף ולדרבן".

במפלגת העבודה מייחסים חשיבות רבה לפעילות ביום הבחירות עצמו, והם ינסו לשחזר את הצלחתו של אהוד ברק בשנת 01 כאשר ב 1737 קלפיות הוא קיבל 40% ויותר מהקולות. קלפיות אלו מכונות בעגה הפנימית "קלפיות א". מתן וילנאי, ראש מטה יום הבחירות, אומר כי מאמץ גדול יושקע ביום הבחירות להביא מצביעים אל הקלפיות הללו. בעבודה ויתרו על המאמץ להביא מצביעים אל קלפיות שבהם אחוז ההצבעה לעבודה נמוך באופן קבוע, והכוונה לקלפיות בשכונות חרדיות ובישובי יש"ע. אנשי התק"ם ואנשי המושבים יאיישו את הקלפיות בישובי יש"ע כדי למנוע, לטענתם, זיופים. מטה יום הבחירות של העבודה יפעיל כ-110 מטות ב-18 נפות ברחבי הארץ. כמו כן 50 אלף פעילים יתפזרו ברחבי הארץ, ויותר מ-25 אלף כלי רכב יגויסו כדי להסיע מצביעים לקלפיות. 5000 מתנדבים יאיישו את הקלפיות מטעם מפלגת העבודה.

ביהדות התורה, אומר ראש מטה יום הבחירות מאיר פורוש, מתמקדים בסיוע למתנדבים הרבים בהסעות ובלוגיסטיקה. המתנדבים יעסקו בהוצאת אנשים לבחור.

20 אלף פעילים יעבדו ביום הבחירות עבור האיחוד הלאומי, ויופעלו 4000 כלי רכב כולל הסעות מיוחדות והסעות ממוגנות. 450 טלפניות ימריצו את הבוחרים הפוטנציאליים לצאת ולבחור. בישראל בעלייה יאיישו נציגים מטעמה של המפלגה כ-2000 קלפיות. חלק מהנציגים יקבלו שכר.

מפלגת חירות תפעיל מתנדבים, שישבו בכ-2500 קלפיות. במפלגה חוששים כי מתנגדיה יפיצו הלילה שמועות כאילו פרשה מהמירוץ.

במטה חירות טוענים כי גורמים בקרב המפלגות החרדיות מתכוונים לזייף ולהשחית פתקי הצבעה של חירות. בשל כך הוחלט בחירות להציב 'מסתערבים' חרדים בקלפיות שיצלמו ויקליטו את המבקשים לפגוע במהלך התקין של הבחירות. נמסר כי המשקיפים המיוחדים מטעם חירות קיבלו הוראה לדווח מיד על כל חריגה הן למשטרה והן לוועדת הבחירות המרכזית.
