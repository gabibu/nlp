

דובר משרד התעשיה והמסחר מדווח על שורת אישורים של מפעלים ברחבי הארץ.

בעכו אושרה ל'סלריס' הקמת מפעל לייצור קצף קרמי חדיש ומיוחד, העמיד בטמפרטורות גבוהות במיוחד, בהיקף השקעה של כ-900 אלף דולר במסלול החלופי. מפעל החברה בעכו יעסיק כ-30 עובדים בתפוקת יצור מלאה.

בת"א-יפו אושרה ל'אינטרוויז' הרחבת המפעל לפיתוח תוכנה למערכות תקשורת זמן אמת, בהיקף השקעה של 605 אלף דולר במסלול החלופי. עיקר עיסוקה של החברה הנו בתחום הלימוד וההדרכה מרחוק, והיא מיישמת טכנולוגיה ייחודית ההופכת את המחשב האישי לכלי הדרכה יעיל וחסכוני.

ברעננה אושרה ל'סרקונט' הקמת מפעל לפיתוח וייצור שקעים חכמים לטלפוניה ולתקשורת, בהיקף השקעה של 355 אלף דולר במסלול החלופי.

בחיפה אושרה ל'ביושאף' הקמת מפעל לפיתוח וייצור מערכות לאבחון בעיות פוריות וכן בשלב מאוחר יותר לאבחון מחלת הסרטן, בהיקף השקעות של 315 אלף דולר במסלול החלופי.

בנתניה אושרה ל'אקס אם פיי' הקמת מפעל לפיתוח פלטפורמת תוכנה המיועדת לביצוע פעולות שיווק ישיר במגוון ערוצי תקשורת, בהיקף השקעה של 248 אלף דולר במסלול החלופי.

בפתח תקוה אושרה ל'אקטימייז' הרחבת המפעל לפיתוח פתרונות אנליטיים מתקדמים בזמן אמיתי, בהיקף השקעה של 201 אלף דולר במסלול החלופי.

בירושלים אושרה ל'דטהנט אי.טי.סי. מערכות' הקמת מפעל לפיתוח תוכנות לעיבוד, מיון וניתוח מאגרי נתונים, בהיקף השקעה של 191 אלף דולר במסלול החלופי.

בת"א-יפו אושרה ל'קולפלו' תוכנה הרחבת מפעל לפיתוח פתרונות תוכנה לניתוח תהליכי עבודה בסביבת מערכות מידע בהיקף השקעה של 145 אלף דולר במסלול החלופי.

ברחובות אושרה ל'איי.בי.אר ביוטכנולוג'יקל' הרחבת מפעל לייצור חומרים פעילים לתעשיית הקוסמטיקה, המזון והתרופות, בהיקף השקעה של 100 אלף דולר במסלול החלופי.

ברחובות אושרה ל'אי.די. איי. וידאו טכנולוג'יס' הרחבת המפעל לפיתוח וייצור מערכות וידאו דיגיטלי הכוללות רכיבי חומרה ותוכנה, בהיקף השקעה של 68 אלף דולר במסלול החלופי.

באור עקיבא אושרה ל'פרס-סנס' הרחבת מפעל לפיתוח תוכנות ניהול וייצור לתעשיית הדפוס - מבוסס רשת תקשורת, בהיקף השקעה של 30 אלף דולר במסלול החלופי.
