

צה"ל הטיל סגר מלא על שטחי יהודה, שומרון, עזה והבקעה לקראת הבחירות. מטרת הסגר היא למנוע מארגוני הטרור לבצע פיגועי ראווה, על רקע איומים והתרעות רבות שיש בידי מערכת הביטחון.

מצה"ל נמסר, שכוחות צה"ל היש"ע לא יתוגברו, אלא ימשיכו בפעילות מבצעית רגילה. מעבר של פלסטינים יתאפשר רק במקרים הומניטריים, באישור מנגנוני התיאום והקישור. צה"ל יתגבר את כוחות המשטרה ב-1,500 חייילים.

שר הבטחון מופז הוסיף שצה"ל מאיץ את יישומה של תוכנית לחלוקת נשק צבאי לאזרחים במרחב התפר וביישובי יש"ע. הוא הסביר שיש חשיבות עצומה להימצאות נשק בידי התושבים משום שהם אלה שנתקלים לראשונה במחבל. עוד הוסיף כי "צה"ל ימשיך לפעול נגד תשתיות הטרור בעזה כדי למנוע את ירי הקסאמים והמרגמות, זאת הדרך שבה אנחנו יכולים לצמצם ולהעניק את ההגנה לאזרחי מדינת ישראל".

מופז אמר עוד כי מטרת פעולות צה"ל היא להחזיר את הפלסטינים לשולחן המשא ומתן, לאחר החלפתה של ההנהגה הנוכחית. שר הביטחון אמר שלהערכתו, יש סיכוי ניכר שתהליך שכזה יתחיל כבר בשנה הקרובה.

שר הביטחון הוסיף, כי בימים הקרובים תקבל כל משפחה בישראל חוברת מידע של פיקוד העורף בנושא התגוננות אזרחית, וזאת במסגרת ההיערכות לתקיפה בעיראק.
