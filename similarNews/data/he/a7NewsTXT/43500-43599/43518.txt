

בשיחה שהתקיימה אמש בין חבר הכנסת צבי הנדל (האיחוד הלאומי) לבין בכיר בסביבתו של ראש הממשלה שרון, נמסר להנדל כי בכוונת שרון לצרף את מפלגת האיחוד הלאומי לממשלה החדשה.

בשיחה שהתקיימה אמש בין חבר הכנסת צבי הנדל (האיחוד הלאומי) לבין בכיר בסביבתו של ראש הממשלה שרון, נמסר להנדל כי בכוונת שרון לצרף את מפלגת האיחוד הלאומי לממשלה החדשה.

פרסום זה סותר את התחושה אותה מנסים גורמים המקורבים לשרון לזרוע בתקשורת הישראלית לפיה ממשלה בה תהיה שותפה מפלגת האיחוד הלאומי הינה מנוגדת לרצונותיו של שרון, המעדיף ממשלת אחדות עם מפלגת העבודה, או לפחות עם חלק ממנה על פני כל אפשרות אחרת.

באיחוד הלאומי נטען, כי פרסומים אלה בתקשורת נועדו להעביר קולות מתלבטים מהאיחוד הלאומי לליכוד, זאת מתוך שאיפת מצביעים להביא את דעתם לידי ביטוי בתוך הממשלה.

נזכיר כי פרק נרחב במערכת הבחירות הקדיש ראש הממשלה למאבקו בהצבעה למפלגות הקטנות. שרון שב וציין את ההצבעה בפתק אחד כגורם מכריע בשיקול הדעת טרם הצבעה, "רק הצבעה בפתק מחל הוא הצבעה עבורי", אמר שרון, וכיוון נגד שיקול של הצבעה עבור המפד"ל, האיחוד הלאומי, ישראל בעלייה, ש"ס ומפלגות אחרות. הצבעה שיש השוקלים אותה מתוך אמונה שמפלגות אלו תשולבנה באופן אוטומאטי בממשלתו של שרון. אמירות אלה של שרון פורסמו בקמפיין הבחירות ובדיווחים עיתונאיים על קריאות פומביות שבות ונשנות למפלגת העבודה לחזור בה משלילת שותפות בממשלתו העתידית, ופרסומים על מגעים סמויים לשיתופם של בכירי העבודה כפרס ובן אליעזר בממשלה תוך עקיפת מצנע, או אף תוך התפלגות ב'עבודה'.

חבר הכנסת הנדל אומר לכתב ערוץ 7 כי כל מגמתו של ראש הממשלה היא להקים מדינה פלשתינית באופן חד-צדדי ולשם כך הוא מבקש לגמד את מספר המנדטים בו תזכה מפלגת האיחוד הלאומי. לשאלת כתבנו סירב הנדל לחשוף את זהות הבכיר בסביבת ראש הממשלה שקבע כי המפלגה תשולב בסופו של דבר בממשלת שרון.
