

מסמך החיקור שיצא מפרקליטות המדינה לדרום אפריקה נשלח אחרי שהיועץ המשפטי פרסם את ההוראה להקפיא חקירות העוסקות באישי ציבור, עד הבחירות, טוען העיתונאי יואב יצחק.

אמש התפרסם כי ועדת החקירה שמינה היועץ המשפטי לממשלה אליקים רובינשטיין לחקור את ההדלפה של הפרקליטה עו"ד גלאט-ברקוביץ' המליצה להעמידה לדין פלילי. מחר ייערך לגלט-ברקוביץ' שימוע במשרד המשפטים.

בשיחה לערוץ 7 אמר העיתונאי יואב יצחק כי מדובר בפרקליטה שלא הסתדרה עם הממונים עליה ועברה ממקום למקום. מפרקליטות מחוז תל אביב פלילי תחת סמכותה של מרים רוזנטל, אומר יצחק, הועברה גלאט למחוז המרכז, אך גם שם לא הסתדרה עם גב' נורית שמידט, פרקליטת המחוז. לבסוף הועברה לפיקוחה הישיר של פרקליטת המדינה עדנה ארבל. לאחר כל זאת, אמר יצחק, קיבלה הפרקליטה קידום והיא מונתה כמטפלת כמעט בלעדית בתיקיו של שרון. יצחק הוסיף כל מה שנעשה בתיקים אלו הוא בתיאום עם עדנה ארבל. לדבריו, הפרקליטה לא הייתה מדליפה לו לא הייתה בסביבת עבודתה אווירה שממנה למדה כי כך נכון לפעול כדי להשיג אינטרסים כאלה ואחרים.

"אני מניח שהמדליפה לא הייתה עושה זאת לו חשבה שהמערכת והממונים עליה, ליתר דיוק פרקליטת המדינה, הייתה רואה בזה מעשה מושחת, פסול ואסור, הגובל בעבירה כזאת או אחרת", אמר יצחק. להערכתי, הוא הוסיף, לאור ניסיון העבר ביחס להדלפות רבות אחרות בתוך מערכת המשפט, היא העריכה כי גם כאן לא תיפתח חקירה.

יצחק התייחס למתיחות שבין היועץ המשפטי לממשלה אליקים רובינשטיין לבין פרקליטת המדינה עדנה ארבל ואמר כי נראה שהדבר מצביע על תהליך התפכחות העובר בימים אלה על רובינשטיין. לדבריו הוא מתחיל לתפוס כיצד מתמרנים אותו וכיצד הונו אותו כדי לקדם חקירות ופעולות בכיוונים שאותם רצה המנגנון המוצב תחתיו.

יצחק הוסיף כי יש לשים לב שמיד עם החלטת קיום הבחירות הוציא היועץ המשפטי הנחיה להקפיא את כל החקירות העוסקות באישי ציבור. עם זאת, הוסיף יצחק, היום ידוע כי מסמך החיקור שיצא לדרום אפריקה נשלח אחרי שהיועץ המשפטי פרסם את ההוראה. פירוש הדבר הוא כי פרקליטת המדינה ואנשים נוספים פעלו בניגוד להחלטת היועץ המשפטי לממשלה. עובדה זו טושטשה גם בידי היועץ המשפטי, וזאת, להערכתו של יצחק, מפני שאין לו מספיק אומץ להתעמת עם המערכת הקרובה אליו בתוך הפרקליטות.

בבעייתיות הטמונה בתפקודה של הפרקליטות מכיר גם היועץ המשפטי, אמר יצחק, ואפשר לשמוע זאת בתגובתו של רובינשטיין על תלונות העיתונאים נגד חקירת המדליפה. הוא אמר: "מה הייתם אומרים אם אותה גברת הייתה מביאה להגשת כתב אישום וגם הייתה התובעת בתיק הזה"?
לאור פרשת הפרקליטה המדליפה והדברים שנאמרו ביחס לפרקליטת המדינה שאל עורך התכנית "בוקר ב 7" עמנואל שילה את יצחק: "האם בזמנו היועץ המשפטי לממשלה בן יאיר החליט על הגשת כתב אישום נגד פרופ' יעקב נאמן פשוט כדי לסלקו ממשרד המשפטים?" ויצחק השיב: "חד משמעית, כן!"

"איני מדבר על דעה", אמר יצחק, "אלא על ידיעה שלי בנושא. מדובר בהתבטאויות שלו לפני הגשת כתב האישום, ואני יודע על דברים בוטים מאד שהוא אמר בבית משפחת רבין עצמה".

ועוד בעניין ההדלפה: עו"ד חיים משגב אמר לערוץ 7 כי אי אפשר לקבל את הטענות כי ההדלפה של הפרקליטה היא בגדר מעידה של אישה אחת שאינה מייצגת תופעה כוללת. עבירה מסוג זה, אמר משגב, מתבצעת כאשר אווירה כללית במקום העבודה היא מסוג מסוים.לדבריו, עמדותיה הפוליטיות של גלאט-ברקוביץ' היו ידועות בסביבת עבודתה, ולאחר סילוקה ממחוז תל אביב היא עבדה תחת פיקוחה הישיר של פרקליטת המדינה עדנה ארבל. משגב ציין כי נראה שהמסמך שהודלף הוכן במגמה להדליפו. לדבריו, פרקליטת המדינה היא שהייתה צריכה לתת מענה לשאלות הציבור על אודות הפרקליטה, שהייתה כפופה אליה ישירות, אך היא "ירדה למחתרת". היא שהייתה צריכה לצאת להגנת הפרקליטות, אמר משגב, ולפנות לציבור בבקשה שלא יאבד אמון במערכת. משגב אמר כי הטענה שמדובר בעברה על רקע אידיאולוגי היא מן הקשות שחברה דמוקרטית סובלת מהם. את אותן הטענות הוא מציין טען גם מרדכי וענונו, שגילה את סודות הגרעין של מדינת ישראל, וגם אודי אדיב, שריגל לטובת סוריה. גם הם טענו טענות בדבר מניעים אידיאולוגיים פוליטיים מוסריים שהנחו אותם, ובדבר "זכותו של הציבור לדעת".

העיתון גלובס פרסם כי פרופ' מרדכי קרמניצר, נשיא מועצת העיתונות, קורא ליועץ המשפטי לממשלה להתפטר. זאת בעקבות הוצאת הצו לתפיסת פלט שיחות הטלפון של העיתונאי ברוך קרא, מי שפרסם את ההדלפה של הפרקליטה.

מועצת העיתונות ערכה מסיבת עיתונאים, ובמהלכה אמר קרמניצר כי הוא חושש שבפני השופט שנתן צו לתפיסת פלט השיחות הוצג מצג שווא, וכי מועצת העיתונות שוקלת לעתור לבג"ץ כדי לדרוש את הסרת צו איסור פרסום שהוטל על אופן הוצאת הצו.
