

על הבוחר לדעת כי הפתק הלבן אינו "הצבעת מחאה", אלא פתק פסול. הפתקים הפסולים לא ייספרו במניין הכולל. זהו חלק מהמידע שנמסר לציבור לקראת הבחירות שנפתחו היום בבוקר, יום שלישי ה-28בינואר 03, יום הבחירות לכנסת ה-16.

בשמונה בבוקר נפתחו הקלפיות, ו-4.7 מיליון אזרחים, הרשומים בפנקס הבוחרים, רשאים להצביע ב- 8,044 קלפיות הפזורות ברחבי הארץ. כל אזרח שגילו 18 ומעלה יכול לבחור באמצעות פתק אחד אחת מ-27 רשימות המועמדים לכנסת.

עלות הבחירות לכנסת ה-16 נאמדת בכמיליארד וחצי שקלים, מהם 500 מיליון שקל עלות ישירה מתקציב המדינה, וכמיליארד שקל עלות יום השבתון במשק.

25,000 שוטרים, חיילים וכוחות ביטחון מוצבים בריכוזי קהל ובקלפיות, והם גם מופקדים על אכיפת חוקי הבחירות כדי למנוע הליך הצבעה בלתי-תקין או הפרות סדר. "במקרה של התרחשות ביטחונית לא צפויה ביום הבחירות - תמלא ועדת הבחירות אחר הוראות פיקוד העורף", הודיעה מנכ"לית ועדת הבחירות המרכזית תמר אדרי.

בהצבעה שהחלה בנציגויות ישראל בחו"ל הצביעו כ-60% מבעלי זכות ההצבעה ב-92 קלפיות. חלק מהקלפיות כבר הגיעו לישראל והיתר יגיעו עד ליום הבחירות למשכן הכנסת, שם ייספרו הקולות.

על-פי הנחיית ועדת הבחירות המרכזית 750 מתוך 8,044 הקלפיות הפזורות בכל רחבי הארץ מותאמות לנכים. למוגבלים ולקשישים יותר להיעזר במלווה שיכנס עמם אל הקלפי ויוכל ללוותם אל מאחורי הפרגוד ולסייע בידם לממש את זכות ההצבעה.

לשכות מרשם התושבים פתוחות ביום הבחירות, ובמשך כל היום אפשר לקבל תעודת זהות חדשה.

הקלפיות ברחבי הארץ נפתחו בשעה 07:00 , והם יינעלו בשעה 22:00. בכל שעתיים, החל מהשעה 10:00 בבוקר ועד לנעילת הקלפיות תפרסם ועדת הבחירות המרכזית הודעה לציבור על אחוזי ההצבעה, וזאת לאחר שתאסוף את המידע על שיעור ההצבעה מהוועדה הראשית של כל אחד מ-18 אזורי הבחירה.

התוצאות המלאות של ההצבעה לכנסת צפויות להתקבל בוועדת הבחירות המרכזית כבר ביום רביעי השכם בבוקר.
