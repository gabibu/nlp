

העמדה החברתית-כלכלית של המועמדים או המפלגה היא הגורם הכי משפיע על הישראלים בבואם להחליט למי להצביע בבחירות לכנסת ה-16, כך מתברר מסקר שערכה עמותת "גשר" העוסקת בקירוב בין דתיים לחילוניים, בקרב מידגם מייצג של הישראלים.

הסקר שהזמינה "גשר" בדק מהם הגורמים המרכזיים המשפיעים על ההצבעה של הישראלים. כאמור, התשובה שצויינה בשיעור הגבוה ביותר (כ-30%) היא העמדה החברתית-כלכלית של המועמדים או המפלגה ואחריה העמדה המדינית (כ-25%). במקום השלישי נמצא המעמד הערכי-מוסרי של
המועמדים או המפלגה (כ-17%) ובמקום האחרון העמדה שלהם כלפי מסורת ישראל כ-7% השיבו שאף אחד מהם אינו משפיע עליהם וכ-6% לא השיבו.

על פי סקר "גשר", המעמד הערכי-מוסרי של המועמדים או המפלגות משפיע בעיקר על חילונים, בעלי השכלה גבוהה. צעירים (18+): נשים, הכנסה ממוצעת, רווקים וילידי ישראל, יוצאי מזרח ומערב כאחד. עמדתם של המועמדים כלפי מסורת ישראל משפיעה בעיקר על נשים, בעלי השכלה בינונית, הכנסה ממוצעת, דתיים, רווקים ויוצאי אסיה-אפריקה.

יו"ר "גשר" ד"ר דני טרופר, הגיב על הממצאים באומרו ששוב התברר שמה שבאמת מעסיק ומטריד כעת את הישראלים הוא, קודם כל, המצב החברתי-כלכלי הקשה ורק אח"כ המצב המדיני. טרופר הביע אכזבה מכך שהמעמד הערבי-המוסרי של המפלגות ושל האישים המתמודדים בהן אינו נראה בעיני הישראלים למרכיב חשוב ומרכזי יותר בין הגורמים המשפיעים עליהם בבחירות לכנסת. "אני רואה בממצא זה ביטוי מדאיג המעיד על השלמה מסויימת של הישראלים עם נורמות ערכיות ומוסריות פחותות בקרב המועמדים והמפלגות המתמודדות על השלטון בישראל", אמר טרופר. הוא ציין, כי מערכת החינוך תידרש להתייחס לנושא זה לאחר הבחירות ולמצוא דרכים להתמודד עם סוגייה זו בכל
האמצעים העומדים לרשותה.

את הסקר ערכה חברת TNS - טלסקר בקרב מידגם של 500 ישראלים. מניתוח ממצאי הסקר התברר, כי בין מי שהצבעתם נקבעת בראש ובראשונה על פי עמדתם החברתית-כלכלית בולטים צעירים יותר ממבוגרים (18+), בעלי הכנסה מתחת לממוצע, חילונים, רווקים ואלמנים. מי שהעמדה המדינית משפיעה עליהם הכי הרבה הם בעיקר בני גיל הביניים (30+), בעלי השכלה גבוהה, בעלי הכנסה מעל לממוצע, מסורתיים ונשואים.
