

אתמול התפרסמו ידיעות, ולפיהן מגבש ראש הממשלה שרון תוכנית מדינית שאותה יקדם לאחר הבחירות, אם יכהן כראש ממשלה. התוכנית מוגדרת בפי אנשי שרון כפרשנות הישראלית לתוכנית "מפת הדרכים" האמריקנית. בלב תוכניתו של שרון הקמת מדינה פלשתינית אשר תותנה בהפסקה מוחלטת של הטרור, ובביצוע רפורמות מקיפות ברשות. גבולות המדינה הזאת יהיו זמניים. לתוכנית שרון אין לוחות זמנים, ועל פיה בכל שלב תותנה ההתקדמות ביישום מלא של כל סעיף. מקור בכיר בלשכת שרון אמר לעיתון "הארץ" כי רק כשערביי הרש"פ יוכיחו עצמם בביצוע סדרה ארוכה של תביעות קשות יתגלגל הכדור לצד הישראלי.

יו"ר מפלגת "האיחוד הלאומי" אביגדור ליברמן אומר לערוץ 7 כי הקמת מדינה כזאת היא תחילת סופה של מדינת ישראל, וכי הפקדת ניסוחה של התכנית הישראלית המתבססת על מתווה בוש בידי דן מרידור מדברת בעד עצמה. לכן, הוא מוסיף, חשוב ליצור קואליציה של מחנה לאומי, כדי לחסום את דרכו של שרון להקמת מדינה פלשתינית, וכדי להפריד בינו לבין השמאל.

לדבריו, ניסיונותיו של שרון לפגוע במפלגת "האיחוד הלאומי" הם חלק ממאמץ אחרון שלפני הבחירות, אך הוא טוען כי גם לשרון ברור שהחלטתה של העבודה שלא להצטרף לממשלתו כולל פואד, תאלץ אותו להזדקק לשותפיו הטבעיים של הליכוד כדי לגבש עמם הסכמה. ליברמן מציין כי "האיחוד הלאומי" תמליץ בפני הנשיא להפקיד בידי שרון את הרכבת הממשלה, אך הוא מוסיף שהדבר מותנה בכך שרעיון מדינה פלשתינית לא ייכנס לקווי היסוד של הממשלה. הוא הוסיף כי השמועות בדבר הכוונה להמליץ לנשיא לאפשר לבנימין נתניהו להרכיב ממשלה אין להן על מה להתבסס. "תפקידנו אינו להמליך מלכים אלא למנוע הקמת מדינה פלשתינית", אומר ליברמן. השאלה המהותית היא החשובה, וכל ההמלצות שלנו תהיינה כפופות להבהרות שאותן נקבל בנושא זה. יש להניח שבסיוען של מפלגות הימין וגורמים בליכוד, הסוברים אף הם כי אסור להקים מדינה פלשתינית, תיחסם המזימה של הקמת מדינה פלשתינית, אומר ליברמן. הוא ציין כי לא יסכים לניסיונות לעקוף את הניסוח של "מדינה פלשתינית" בציון כי הממשלה מקבלת את "מתווה בוש". מדובר במתווה שמכיל בתוכו את רעיון הקמתה של מדינה פלשתינית ללא גבולות תוך שנה, ועל פיו בתוך שלש שנים ייקבעו לה גבולות סופיים, אומר ליברמן, ולכן, לדבריו, הוא אינו מוכן "לשחק בנדמה לי". ליברמן אומר כי "האיחוד הלאומי" נחושה בהחלטתה לשבת בתוך הממשלה ולפעול למניעת הקמתה של מדינה פלשתינית.
