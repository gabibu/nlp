

במפלגת העבודה עשו אמש מאמץ של הרגע האחרון למנוע זליגת מצביעים לשינוי. רוב בכירי המפלגה הגיעו למטה בשכונת התקווה כדי לדבר בטלפון עם מצביעים מתלבטים.

ג'ון פודהורץ, בעל טור בניו יורק פוסט, כתב אמש כי אחרי בחירות אלו ייפול דבר בישראל, כשמפלגת העבודה, ששלטה כמעט ברוב שנותיה של מדינת ישראל, תאבד את מעמדה כאחת משתי המפלגות המובילות. הנפילה במעמדה מדהימה, כתב פודהורץ, אך יותר מדהים הוא שאילולא הפלתה של הממשלה בידי מפלגת העבודה, לא הייתה ישראל נאלצת לצאת למערכת בחירות והעבודה לא הייתה מאבדת כ- 33% מכוחה האלקטורלי. להתאבדות פוליטית מעין זו אין תקדים, כתב פודהורץ.

הוא כתב כי מפלגת העבודה לאחר פרישתה מהממשלה תירצה את כישלונה בבחירות בכך שלא הייתה שמאלנית מספיק, ומיד לאחר פרישתה מהממשלה סילקה את מנהיגה בנימין בן אליעזר, שכיהן כשר הביטחון מטעמה בממשלת האחדות ושנחשב נץ במפלגתו. במקומו נבחר לראשות המפלגה עמרם מצנע, ראש עיריית חיפה. מצנע דוגל בנסיגה לגבולות 67, שהגדירה מנהיגות מפלגת העבודה בעבר כמלכודת מוות. הוא רוצה לסגת מיש"ע למרות שברור לו כי אין יהודי שיוכל להמשיך לגור בתוך המדינה הפלשתינית החדשה, והוא גם מעוניין לבנות גדר הפרדה להגנה על ישראל, דבר שאין בו כדי למנוע ירי טילים.

העבודה באמת האמינה, כתב פודהורץ, כי במצע זה היא תמשוך אליה את המצביע הישראלי למרות שמרגע מינויו של מצנע ליו"ר המפלגה הראה המצביע סימנים אחרים. המצביע הישראלי, המשיך פודהורץ וכתב, נבהל מהחיפזון של מצנע להבטיח מדינה פלשתינית למשטר הטרוריסטי הנשלט בידי ערפאת ושביצע את פיגועי הטרור הקשים ביותר. גם העליצות ששררה בקרב אנשי העבודה והשמאל לנוכח גילויי השחיתות לכאורה בבחירות הפנימיות בליכוד ולנוכח החקירות על ההלוואות של שרון המשיכו והזינו את האשליות. העבודה ומצנע עשו שימוש יתר בכך, ומצנע אף הרחיק לכת והכריז כי לא יצטרף לממשלת אחדות. את ההצהרה הזו קיבלו הישראלים כחוסר נכונותו לפעול ביחד למען האומה, והיא זכתה לתגובות קשות של חוסר שביעות רצון. אחד מבכירי מפלגת העבודה אמר בריאיון לעיתון הארץ "האידיוטיות הזו עלתה לנו חמישה מושבים תוך פחות משבועיים".

לא עקרונות עמדו ביסוד הצהרתו של מצנע, כתב פודהורץ, אלא אמונתו כי דווקא הצהרה זו תמשוך אל מפלגתו מצביעי שמאל. אך יש לדעת כי מצנע ואנשיו חיים בעולם מצומצם, והם אינם מסוגלים לדמיין שיש אנשים הרואים את הדברים אחרת מהם.

כששוררת בישראל מלחמה מפלגה המציעה פתרונות שמאלניים בנושאים ביטחוניים ולאומיים סופגת השפלה, כתב פודהורץ והוסיף כי אם הדמוקרטים אינם רוצים לספוג מפלה בבחירות בשנת 04 עליהם ללמוד כיצד לא לנהל קמפיין כמו שניהל מצנע.
