

העיתון "באבל", ביטאונה של מפלגת הבעת', השלטת בעירק, עיתון שמנהל אותו עודאי, בנו הבכור של סדאם חוסיין, קרא לעם העירקי להיות מוכנים למות "מות קדושים" במקרה של התקפה אמריקנית.

החיילים האמריקנים והבריטים יוכלו לבחור בין "נסיגה משדה הקרב או חזרה הביתה בשקי גופות", הוסיף העיתון, וציין כי העירקים צריכים להיות מוכנים לקורבנות אדירים כדי להגן "על כבודם, על עצמאותם ועל ביטחונם".

איומים לעבר ארה"ב שיגר גם ראש החיזבאללה חסן נאסרללה: "אם האמריקנים יפלשו לאזור, הם ייאלצו להתמודד עם פיגועי התאבדות דומים לאלה שסופגים הישראלים", אמר נסראללה .
נסראללה דיבר בדמשק בכינוס שמטרתו לחדש את החרם הערבי על מוצרים ישראליים ואמריקניים .
לפי פרסומי הניו יורק פוסט, בימים אלה מתנהל מבצע מיוחד, ובמהלכו עוסקים חיילים ישראלים בריטים ואמריקנים במצוד אחרי סדאם חוסיין. על המבצע מנצחים הC.I.A. והפנטגון, ומשתתפים בו חיילי קומנדו ישראלים. המטרה היא לאתר את סדאם חוסיין ולחסלו. לרשותם אמצעי ריגול אלקטרוניים מיוחדים, המנסים לאתר את שיחות הטלפון והמסרים של שומרי ראשו של נשיא עירק.

גם במישור המדיני נערכת ארה"ב לקראת המלחמה. הוושינגטון פוסט פרסם את דברי מזכיר ההגנה פאוול, ולפיהם גם אם מועצת הביטחון של האו"ם ומדינות אירופאיות ייסוגו מכוונתן לפרק את עירק מנשקה תצא ארה"ב למתקפה על עירק לבדה. את הדברים אמר פאוול בדבוס שבשוויצריה במהלך כינוס שנתי של ועידה כלכלית.

הגרדיאן הבריטי מפרסם כי ראש ממשלת בריטניה טוני בלייר אמר שהתקפה על עירק אינה מותנית בכך שפקחי האו"ם ימצאו הוכחות מסוג "אקדח מעשן". מקור בממשלת בריטניה הבהיר כי אף על פי שיש כוונה לתת לפקחים שהות נוספת כדי למצוא את ההוכחות בדבר הימצאות נשק להשמדה המונית בעירק הרי שסירובה של עירק לשתף פעולה עם הפקחים יהיה בגדר "תירוץ" לפתיחה במלחמה.
עוד אמרו המקורות הבריטיים כי אף על פי שהם בטוחים כי לא תימצאנה הוכחות לקיומו של נשק להשמדה המונית עדיין לצורכי דעת הקהל חשוב לאפשר את המשך עבודתם של הפקחים.
בסקר האחרון שערך הסנדיי טיימס עולה כי 68% מהבריטים סבורים שבלייר נכשל בהסברת הצורך במלחמה נגד עירק.

הגנרל אמיר אל-סעדי, יועצו הבכיר של סדאם חוסיין לענייני מדע ונשק, העריך כי מלחמה בעירק היא בלתי נמנעת, וכי אין זה משנה מה יקבעו הפקחים בדוח שיגישו למועצת הביטחון. "אני מעריך כי המלחמה בדרך, לא משנה מה נעשה", אמר אל-סעדי בראיון שהתפרסם בניו יורק טיימס ובוואשינגטון פוסט.

אל-סעדי העריך כי הגיוס המסיבי של הכוחות הצבאיים, שמבצעת ארה"ב, הוא תהליך שאין ממנו חזרה, וכי הוא יביא למלחמה. "לגיוס הכוחות יש מומנטום משל עצמו", אמר אל-סעדי.
