

בישיבת הממשלה אמר שר הביטחון שאול מופז כי בעקבות החשש שארגוני טרור ינסו להשפיע על תוצאות הבחירות הוחלט להטיל סגר מלא ביהודה שומרון וחבל עזה מצהרי יום ראשון ועד לאחר הבחירות. מופז הוסיף כי במקומות שבהם יהיה חשש שמהם יצאו מחבלים לבצע פיגועים, יוטל עוצר וגם כתר. מופז ציין כי כדי למנוע פיגועים תתגבר משטרת ישראל את כוחותיה ביום הבחירות ב 25 אלף שוטרים, חיילים ומאבטחים פרטיים, שיאבטחו את הציבור ברחבי הארץ. נוסף על כך יוצבו בקלפיות בלשים ושוטרים סמויים.

אתר N.F.C. מדווח כי בישיבת הממשלה הנחה מופז את מערכת הביטחון להגביר את חלוקת כלי הנשק הצה"ליים לאזרחים במרחב התפר וביישובי יש"ע.

זאת משום שלדבריו תושבים אלו הם הראשונים להיתקל במחבלים, ולכן חשוב שיישאו עימם נשק.
גורמים בכירים ציינו כי מערכת הביטחון אינה מתכוונת להערים קשיים על חלוקת הנשק כפי שהיה בעבר.

בראיון לערוץ 7 הגיב אל"מ במיל הרב משה הגר על הטענות כי שלושת החיילים שנהרגו ביום חמישי בדרום הר חברון נהרגו במהלך מארב לחוליית מחבלים ואמר כי אכן מרבית המשימות ביש"ע הן רגליות. אמנם, ציין הגר, לעיני המתיישבים נראה כי ההגנה מתבצעת באמצעות ג'יפים ממונעים, אך לאמיתו של דבר רוב המשימות ההתקפיות הן פעולות שקטות המבוצעות על ידי החיילים באופן רגלי, וללא מיגון. המטרה היא לתפוס מחבלים, והג'יפים הממונעים גלויים ומרעישים אומר הגר. הפטרול שבו פגעו המחבלים, לדבריו, עסק באחת משיטות ההתקפה, שהיא, אכן, המארבים. הגר ציין כי העיירה יאטה, שממנה יצאו המחבלים שהרגו את החיילים, הייתה מאז ומעולם עיירת פשע, וכי הפושעים עברו מגניבת מכוניות לטרור. בחלק מהמקרים מדובר באותם פושעים ובאותן שיטות. אם יסגרו להם את מקורות המימון הם ייאלצו לעבור ל"מקצוע אחר", כלשונו.

לדבריו, איסוף כלי הנשק הוא החלטה מדינית משום שמדובר באיסוף כלי נשקם של אנשי הרש"פ, ובכך יש פגיעה בתשתית הרשות. לפיכך, לדבריו, הדרג המדיני הוא שאחראי להחליט בעניין זה, וגם אחרי שתתקבל החלטה שכזאת, עדיין יש לקחת בחשבון כי ביצוע האיסוף ייארך זמן רב.
