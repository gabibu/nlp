

יותר משבעים בני אדם נהרגו בהתנגשות בין שני אוטובוסים, כך דיווח הבוקר הרדיו הממלכתי של קמרון. את הדיווח העביר הרדיו תוך ציון העובדה כי מדובר בתאונת הדרכים הקטלנית ביותר שאירעה אי פעם במדינה המרכז אפריקנית.

שר התחבורה הקמרוני שביקר באתר התאונה, אמר כי אוטובוס ובו שלושים נוסעים ניסה לעקוף משאית, והתנגש חזיתית באוטובוס בו היו שבעים נוסעים.

"אין ספק, התאונה הייתה תוצאה של נהיגה רשלנית ופזיזה", אמר השר לכתבים, והוסיף כי לבד מהרוגי התאונה נפצעו עשרות בני אדם, בהם גם נוסעי אוטובוס שלישי, שהתנגש בשניים הראשונים.
