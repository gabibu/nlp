

ביהמ"ש המחוזי בת"א דחה היום בשבועיים את ההכרעה על גורל המשביר לצרכן ובמקביל אישר גורן למכור את זכיון זארה לקבוצת אפריקה ישראל תמורת 50 מיליון שקלים.

בית המשפט דחה את ההכרעה, מאחר ששתי קבוצות משקיעים חדשות נכנסו לעיסקה. שתי הקבוצות הן קבוצה אמריקנית המציעה לרכוש את רשת המשביר לצרכן כעסק חי ואילו איש העסקים רמי שביט וחברת סקאל מציעים כל אחד בניפרד, להפעיל את חנויות המשביר באמצעות חברה חדשה.

על פי הצעת שביט, החברה שהוא יקים תיתן למשביר לצרכן שרותים למכירת מלאי קיים שהוערך ב-70 מיליון שקלים. שביט מתכוון לשלם לקבוצת המשביר לצרכן הישנה אחוזים מהמחזור בצורה מדורגת בשבע השנים הבאות.

שביט גם מתכוון להעסיק חלק ניכר מעובדי המשביר לצרכן, אך אינו מתחייב להעסיק את כולם.

קבוצת סקאל מבקשת להיכנס למו"מ על רכישת המשביר לצרכן על בסיס עקרונות זהה לזה של איש העסקים שביט.

בחברת סקאל טוענים כי ההצעה שלהם טובה יותר מזה של שביט מאחר שבמלאי שלה קיימת סחורה בשווי 150 מיליון שקלים, אותה היא מוכנה להעביר מיידית למדפי המשביר.

נשיא בית המשפט המחוזי בת"א השופט אורי גורן אישר את ההסכם למכירת זארה לקבוצת אפריקה ישראל, תמורת 50 מיליון שקלים.
