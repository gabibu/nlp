

מנהלי חברות תעופה פרטיות בשדה התעופה בהרצליה הוזהרו על ידי משרד התחבורה להקפיד על שמירת נוהלי הבטחון לאחר שהתברר במהלך ביקורת פתע של משרד התחבורה כי טייסיהן אינם מקפידים "לסנדל" את כלי הטייס, במהלך חנייתם בשדה התעופה.

שר התחבורה, צחי הנגבי הנחה את מנכ"ל רשות שדות התעופה, גבי אופיר לאסור את המראתם של מטוסים שאינם עומדים בדרישות בטחון ואינם מקפידים לנעול את גלגלי מטוסיהם בעת חנייתם במנחתים ובשדות התעופה. הנחיה זו ניתנה בעקבות לקחים שהופקו מהתרסקות מטוסי "אמריקן איירליינס" על מגדלי התאומים בארה"ב ב-11 בספטמבר.

ראש מנהל התעופה האזרחית, עמוס עמיר ומנהל אגף הבטחון במשרד התחבורה, דני שנער ערכו אתמול "שימועים" ל-7 מנהלי חברות תעופה פרטיות ומפעילי כלי טייס קטנים, בשדה התעופה בהרצליה, שטייסיהם לא נעלו את גלגלי המטוס, כמתחייב מהנוהלים.


