

בערב השבת האחרונה העניק הרב עובדיה יוסף ל'ידיעות אחרונות' ראיון ממנו עולה כי הרב עודנו דבק במתכונת פסק ההלכה שפרסם בעבר ובו יש לקבל מסירת שטחי ארץ ישראל במציאות של פיקוח נפש. לעומת פרסום זה כתב היום הרב מכתב בכתב ידו לתושבי יש"ע ובו הבהרת הדברים.

להלן לשון המכתב:

כ"ג שבט (יום א')

לכבוד יקירינו אחינו בית ישראל, תושבי יש"ע, השם עליהם יחיו.
שלומכם יזכה לעד.

ברצוני להבהיר את עמדתי בעניין יש"ע.

לא פעם הסברתי מכבר, כי פסק ההלכה אשר נתתי בזמנו "שטחים תמורת שלום", אינו תקף כלל לרגל המצב הנוכחי. אני התכוונתי אך ורק לשלום אמת, בו ירושלים וסביבותיה ישכנו לבטח, בשלום ושלווה. אולם עתה, עינינו רואות וכלות כי אדרבא, מסירת שטחים מארצנו הקדושה, גורמת לסכנת נפשות.

לא לשלום כזה ייחלנו, ולא לנער הזה התפללנו. לפיכך, הסכם אוסלו בטל ומבוטל, "כי אני שלום, וכי אדבר המה למלחמה", ואין לנו על מי להישען אלא על אבינו שבשמיים.

והנני מברך אתכם בכל לב ונפש, יוסף ה' אליכם ככם אלף פעמים ויברך אתכם כאשר דיבר לכם. ה' ישמור צאתכם ובואכם, לחיים טובים ולשלום מעתה ועד עולם. בימיכם ובימנו תיוושע יהודה, וישראל ישכון לבטח, ושב יעקב ושקט ושאנן ואין מחריד.

באהבה רבה,
דורש שלומכם וטובתכם בלב ובנפש
עובדיה יוסף

בתגובה למכתבו זה של הרב עובדיה יוסף אמר לכתב ערוץ 7 אחד מבכירי מועצת יש"ע כי המועצה מברכת על העמדה החדשה של הרב בעניין אוסלו ובעניין היחס ליישובי יש"ע, ואולם הוסיף והביע תקווה כי התנועה לא תשנה עוד את דעתה כבעבר.
