

מנהלי חברות תעופה פרטיות בשדה התעופה בהרצליה הוזהרו על ידי משרד התחבורה להקפיד על שמירת נוהלי הביטחון לאחר שהתברר במהלך ביקורת פתע של משרד התחבורה כי טייסיהן אינם מקפידים "לסנדל" את כלי הטייס, במהלך חנייתם בשדה התעופה.

שר התחבורה, צחי הנגבי הנחה את מנכ"ל רשות שדות התעופה, גבי אופיר לאסור את המראתם של מטוסים שאינם עומדים בדרישות בטחון ואינם מקפידים לנעול את גלגלי מטוסיהם בעת חנייתם במנחתים ובשדות התעופה.

ראש מנהל התעופה האזרחית, עמוס עמיר ומנהל אגף הביטחון במשרד התחבורה, דני שנער ערכו אתמול "שימועים" לשבעה מנהלי חברות תעופה פרטיות ומפעילי כלי טייס קטנים, בשדה התעופה בהרצליה, שטייסיהם לא נעלו את גלגלי המטוס, כמתחייב מהנהלים.

בין חברות התעופה שהוזהרו: חברת "נשר תעופה", חברת "אווייה" וחברת "מונאייר". כמו כן הוזהרו מספר מפעילי מטוסים פרטיים הנוהגים להחנות את מטוסיהם בשדה התעופה בהרצליה, ללא נעילת אחד הגלגלים.

ראש מנהל התעופה האזרחית הודיע כי בכוונתו להמליץ לשר התחבורה לשלול את רישיון ההפעלה של חברת "אווייה" לתקופה של 7 ימים או לחילופין להמירו בקנס כספי.

מנהל אגף הביטחון מסר כי בכוונת משרד התחבורה לנקוט בכל האמצעים המשפטיים כנגד בעלי מטוסים שאינם עומדים בדרישת הביטחון "אסור להשלים עם הפרות בוטות של נוהלי בטחון, במיוחד בימים בהם ישנם התרעות כה רבות על פיגועים" הוסיף שנער.

בעקבות לקחים שהופקו מהתרסקות מטוסי "אמריקן איירליינס" על מגדלי התאומים בארה"ב ב-11 בספטמבר, הנחה משרד התחבורה את כל בעלי המטוסים הקלים בישראל "לסנדל" את מטוסיהם בעת חנייתם במנחתים.
