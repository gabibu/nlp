

נשיא ארצות הברית, ג'ורג' בוש, עומד להכריז מחר כי ארצות הברית מתכוננת למלחמה. ואולם, בנאומו לאומה, לא יכריז בוש על יציאה עכשיו למתקפה נגד עיראק. וושינגטון דחתה הערב את בקשת פקחי הנשק של האו"ם להעניק להם עוד כמה חודשי עבודה בעיראק.

ראשי צוות פקחי האו"ם בעירק, האנס בליקס ומוחמד אל בראדי, הגישו היום אחה"צ את הדו"ח המסכם של עבודתם למועצת הבטחון של האו"ם, שהתכנסה כדי לבדוק את ממצאי הדו"ח ולהגיע למסקנות כלפי עירק. מדו"ח פקחי האו"ם עולה כי עירק לא שיתפה פעולה עם הפקחים ולא מסרה מידע שלם על מלאי הנשק הנמצא בידי סאדם חוסיין.

על פי ממצאי פקחי האו"ם, בתום חודשיים של בדיקת ארסנל הנשק להשמדה המונית הנמצא בידי שליט עירק סדאם חוסיין, עירק לא מסרה להם דיווח מלא ואמיתי על מלאי הנשק שברשותה, ומדעניה לא שיתפו פעולה באופן מלא עם הפקחים.

במשרד החוץ של ארה"ב מנסחים במקביל הצעת החלטה חדשה למועצת הבטחון של האו"ם, לפיה תתחייב עירק להתפרק לאלתר מנשקה, שאם לא כן תותקף ע"י מדינות הקואליציה ובראשן ארה"ב.

ארי פליישר, דובר הבית הלבן הגיב לדו"ח ואמר: "הנשיא שמח שהפקחים ממשיכים בעבודתם אולם הזמן לכך אוזל. טרם ראינו סימנים המעידים על כך שסדאם עומד להתפרק מנשקו. גם האנס בליקס אמר שיש סימני שאלה שנותרו בלי תשובה ולפיכך האירועים יוכתבו על ידי סדאם. כולם ממתינים לאקדח המעשן אולם כשרואים את העשן יוצא מקנה האקדח - זה כנראה כבר מאוחר מדי. כשהנשיא יחליט שהגענו לקצה הדרך - נגיב".

מזכיר המדינה קולין פאוול אמר: "עיראק עדיין מאיימת על שלום העולם ומפרה את החלטות מועצת הביטחון. ארה"ב מקווה לפתרון שקט, אך זה תלוי בעיראק. השאלה היא לא כמה זמן עוד יינתן לפקחים, אלא מה תעשה עיראק מבחינת שיתוף הפעולה, והזמן של עיראק הולך ואוזל".

לדברי פאוול: "כעת, כשקיבלנו את הדו"ח, זה חשוב שנשאל שאלות את הפקחים שערכו אותו. בוש יהיה בקשר עם ראשי המדינות בקשר לכך ולאחר התייעצויות שלנו עם עצמנו ושל המדינות בינן לבין עצמן, נחליט מה יהיה הצעד הבא שלנו. כפי שאמרתי, אם שאר המדינות לא יסכימו לפעול בכוח נגד עיראק, ארה"ב תפעל לבדה". פאוול הוסיף כי ארה"ב בטוחה כעת בקשר בין עיראק ובין אל קעידה.

ראש צוות הפקחים הנס בליקס, בעת שהגיש את הדוח למועצת הבטחון של האו"ם אמר "לאמיתו של דבר, עיראק לא השלימה עם החלטת האו"ם הדורשת ממנה להתפרק מנשקה, וגם אם המשטר העיראקי משתף פעולה בכל הנוגע לגישה למידע, עליו לעשות יותר במהות, וככל הנראה, עיראק לא השלימה למעשה עם פירוק הנשק שדורשים ממנה".

"מנסיוננו עד כה, נראה כי עיראק החליטה עקרונית לשתף פעולה עם התהליך, בעיקר בתחום הגישה למידע. עם זאת, יש צורך בהחלטה דומה על שיתוף פעולה מהותי על מנת שפירוק הנשק יושלם, בדרך של שלום באמצעות עבודת הפקחים", הוסיף בליקס.

באשר לזמן שיש לתת לפקחים, אמר בליקס כי הוא מודע לדחיפות שבפירוק נשקה של עיראק תוך זמן סביר.
