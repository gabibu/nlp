

בחלקה מיוחדת שהוקמה לשם כך יקבור צה"ל בקרוב את הרקמות של 104 חללי צה"ל שנמצאו לאחרונה במכון לרפואה משפטית באבו כביר.

בחלקה מיוחדת שהוקמה לשם כך יקבור צה"ל בקרוב את הרקמות של 104 חללי צה"ל שנמצאו לאחרונה במכון לרפואה משפטית באבו כביר.

סוגיית השמירה על רקמות של גופות חללים ואזרחים באבו כביר נחשפה בדוח שחיברה ועדה בראשות השופט סגלסון. הוועדה קבעה כי מאות חלקי איברים ורקמות נשמרו במכון לרפואה משפטית ללא הצדקה, ומבלי שהוחלט כיצד לטפל בהן ועל פי אילו נהלים.

אחרי פרסום ממצאי הוועדה, בתחילת 2002, החליט צה"ל כי יש להגיע להסכם בין הצבא והמכון לרפואה משפטית באשר לנוהל שיסדיר את הטיפול ברקמות ואת קבורתן. על ההסכם חתמו אתמול ראש אכ"א האלוף גיל רגב ומנכ"ל משרד הבריאות בועז לב.

במסיבת עיתונאים אמר אל"מ אלברט אלמלם, ראש מחלקת הנפגעים במטכ"ל, כי על פי ההסכם, בתום שנה מתאריך לקיחת הדגימות של הרקמות יפנה המכון לצה"ל, כדי שהצבא יקח את הרקמות ויובילן לקבורה בצורה מכובדת בקברי החללים או בחלקה המיועדת לקבורת איברים, וזאת על פי העדפת המשפחה.

לדבריו, לבד מארבע משפחות הנמצאות בחו"ל, יצר צה"ל קשר עם כל שאר המשפחות. רובן הסכימו לקבור את הרקמות בחלקה שיועדה לקבורת איברים.

אחד החידושים בטיפול צה"ל בנושא הוא נתינת האופציה בידי המשפחה לקבוע היכן ייקברו הרקמות. עד עתה חתמו המשפחות על הסכמה לניתוח הגופה וללקיחת הרקמות, אך לאחר מכן לא שותפו בתהליך קבורת הרקמות הללו.

יצוין כי אין מדובר בחלקי גופות או איברים אלא ברקמות מיקרוסקופיות או בדגימות קטנות מאוד מגופות החללים.
