

אתמול הגישה מדינת ישראל כתב אישום נגד מנהיג התנזים של הפתח' מרואן ברגותי. הוא מואשם באחריות לרציחתם של עשרות ישראלים וכן באחריות כוללת ל 37 פיגועים שביצע התנזים, ובכללם הלינץ' ברמאללה. להלן פירוט כתב האישום.

הדברים מובאים בלשון שנכתבו והוקראו בבית המשפט, בכל ציון המילה "הנאשם" הכוונה היא מרואן ברגותי:

הנאשם היה שותף להכשרת פעילי הטרור על ידי מימון וארגון מסגרת אימון לפעילים, שהיו חברי הארגונים הטרוריסטים זה מכבר, וכן לפעילים שגויסו באותה עת, כל זאת לצורך ביצוע פעולות טרור.

פעילי הטרור שהשתתפו במסגרות הנ"ל עברו אימונים של הפעלת נשק מסוגים שונים, אימוני כושר ועוד.

בין השאר, הנאשם גייס מיאסר ערפאת סכום של כ-20,000 דולר אותו מסר לנאצר אבו חמיד, שנמנה על מפקדי השטח, לצורך מימון וארגון מסגרת אימונים לפעילים כנ"ל. הנאשם נטל חלק בפעילות זו, ביקר אצל פעילי הטרור שגויסו והשתתפו באימונים ובהזדמנויות שונות ראיין חלק מהם.

הנאשם פעל להשגת כלי נשק ואמצעי לחימה שונים, לרבות רובי סער, חגורות נפץ, מרגמה, רימוני יד ועוד, לצורך ביצוע פעולות הטרור.

הנאשם מינה את אחמד ברגותי לאחד הגורמים המרכזיים שהיו אחראים על קניית הנשק, ואף הסתייע במפקדי השטח לביצוע משימות אלה.

בין השאר מימן הנאשם רכישת נשק שסופק על ידי אחמד לזיאד חמודה, פעיל שהיה שותף בין היתר לרצח (לינץ') שני חיילי צה"ל במשטרת רמאללה.

זיאד חמודה, יחד עם פעילים נוספים, ביצע בנשק זה מספר פיגועי ירי לכיוון הישוב פסגות.

כמו כן, מימן הנאשם רכישת מרגמה עבור נאצר אבו חמיד, שביצע בה ניסוי ירי אשר נכשל.

הנאשם ריכז פעילות ענפה למימון רכישת אמל"ח ממקורות שונים. במסגרת זו היו מפנים אליו מפקדי השטח ופעילי הטרור בקשות בעל פה ובכתב למימון רכישות אלה. הנאשם פעיל להשגת המימון על ידי הפניית הבקשות דלעיל, בצרוף המלצתו, ליאסר ערפאת ולגורמים נוספים.

כמו כן בחלק מהמקרים דאג הנאשם למימון רכישות האמל"ח, שפורטו בבקשות שהופנו אליו ממקורותיו הוא. כפועל יוצא מפעילות זו של הנאשם, קיבלו מפקדי השטח ופעילי הטרור מימון לצורך רכישת אמל"ח, אשר נעשה בו שימוש לביצוע פעולות הטרור.

אחד האירועים הממחישים פעילות זו הוא פנייתו של ג'יהאד ג'עארה, אחד הפעילים, לנאשם בבקשה למימון פעילות שמטרתה ביצוע פיגוע. הנאשם הפנה את ג'עארה לאדם אשר דיווח לנאשם כי בכוונתו של זה לבצע פיגוע בירושלים. הנאשם אישר את ביצוע הפיגוע, אך ביקש כי הפיגוע לא יבוצע בתוך תחומי ישראל. בתאריך 26.3.02 בשעות הבוקר, יצאו פעילים שקשרו קשר עם ג'עארה לביצוע פיגוע סמוך לקניון מלחה בירושלים, זאת במטרה לגרום בכוונה תחילה למותם של ישראלים רבים.

הפיגוע לא יצא לפועל מכיוון שפעילי הטרור שיצאו לבצע את הפיגוע נעצרו על ידי חיילי צה"ל באחד מהמחסומים בדרך לירושלים ואחד מהם נורה.

הנאשם שלט במפקדי השטח ובפעילי הטרור, בין השאר על ידי מימון כספי של הצרכים השונים של גורמים אלה, ובכלל זה אמצעי קיום ותמיכה כלכלית.

במסגרת זו התווה הנאשם פעילות, במהלכה הופנו אליו מרבית הבקשות לסיוע כספי של מפקדי השטח ופעילי הטרור, הן בכתב והן בעל פה.

הנאשם בחן את הבקשות ונתן עדיפות לבקשות סיוע של פעילים שביצעו פעולות טרור נגד ישראל, לרבות כאלה שהוכרזו כמבוקשים או נפגעו במהלך ביצוע פעולות אלה. בחלק מהמקרים הורה הנאשם לאנשי הכספים שעבדו עימו, ביניהם עלי ברגותי, אילו בקשות לאשר וכן את היקף הסכומים שיש לשלם.

במקרים אחרים הנאשם העביר את הבקשות דלעיל, בצירוף המלצותיו, ליאסר ערפאת, ערפאת החליט אם לאשר את הבקשות וכן את היקף הסכומים שיש לשלם.

בנוסף, טיפל הנאשם בבקשות לקידום פעילים במסגרת ההיררכית של הארגונים הטרוריסטים, ובבקשות לשיבוץ פעילים למשרות בכירות במנגנונים שמומנו על ידי יאסר ערפאת.

במתן התמיכה הכלכלית לפעילים וקידומם בהתאם לסדרי העדיפות שפורטו לעיל, הנאשם שידל, עודד ואפשר לפעילים להתמסר באופן בלעדי לביצוע פעולות הטרור, כשהם משוחררים מעול פרנסת בני משפחתם, ובכך גרם להגברת פעולות הטרור נגד ישראל.

הנאשם הביא להגברת המוטיבציה והנכונות של פעילי הארגונים הטרוריסטים לביצוע פעולות טרור נגד ישראלים, על ידי שידולם ועידודם לכך בנאומי הסתה נגד מדינת ישראל באמצעי התקשורת השונים ובכינוסים וכן על ידי הפצת כרוזי הסתה. בנאומים ובכרוזים אלה קרא הנאשם לפעולות נקם נגד ישראל, הלל ושבח את כל אותם גורמים שעסקו בביצוע פעולות טרור נגד מטרות ישראליות תוך הענקת "מעמד קדושים" לאותם פעילים שנפגעו במהלך פעילותם.

בתגובה למאמצי כוחות הביטחון של ישראל למיגור פעולות הטרור, הכריז הנאשם כי פעילי הארגונים הטרוריסטים שכונו על ידו גיבורים "יצליחו לפרוץ לערים הישראליות ולהנחית מכה אחר מכה", זאת לצורך ערעור תחושת הביטחון של תושבי מדינת ישראל. הנאשם עמד בראשן של תהלוכות המוניות בהן השתתפו פעילי הארגונים הטרוריסטים כשחלקם חמושים. במהלך תהלוכות אלה נהגו המשתתפים להתעמת עם חיילי צה"ל על ידי פעולות אלימות והפרות סדר שמטרתן התססה, הסתה ועידוד פעילים נוספים להצטרף לארגונים הטרוריסטים.

על ידי הפעולות הנ"ל, גרם הנאשם להגברת הנכונות של אנשים רבים להתגייס לארגונים הטרוריסטים והצליח לעודד ולשדל את מפקדי השטח והפעילים לבצע פועלות טרור, לרבות ביצוע פעולות נקדם רצחניות נגד מטרות ישראליות.

אחד האירועים המאפיינים פעילות זו התרחש בבית-האבל שפתח הנאשם לאחר מותו של ראאד כרמי ב-14.1.02, שהיה מבכירי מנהיגי השטח.

במהלך התכנסות של מפקדי השטח ופעילי הטרור בבית-האבל, בתאריך הנ"ל בשעות הערב, קרא הנאשם לאחמד ברגותי, ולנוכחים האחרים שהיו בבית האבל לבצע פיגוע נקמה בגין מותו של ראאד כרמי. בסמוך לאחר מכן אחמד פעל לבצע את הוראתו של הנאשם, וסיפק נשק למוחמד מצלח (אבו ס'טחה), אחד ממפקדי השטח, שקשר קשר עם אחמד ופעילים נוספים שהיו שותפים בחולית טרור שפעלה תחת פיקודו לצורך ביצוע פיגוע נקמה בהתאם להוראותיו של הנאשם.

בתאריך 15.1.02 ארבו מחמד מצלח וחברי החוליה שהיו עמו למכוניות שנסעו בכביש 443, בסמוך לתחנת דלק שבגבעת זאב. בשעה 19.45 התקרבו מחמד מצלח וחברי החוליה למכוניתה של יואלה חן ז"ל שעמדה בסמוך לתחנת הדלק ושוחחו עמה על מנת לוודא שהינה ישראלית. מיד לאחר מכן ירו מחמד מצלח וחבר חוליה נוסף צרור כדורים לעברן של יואלה חן ורשל עיני שהייתה עימה במכונית וגרמו בכוונה תחילה למותה של יואלה חן ז"ל וניסו לגרום שלא כדין למותה של רשל עיני אשר נפצעה. מיד לאחר הפיגוע דיווח אחמד לנאשם על הרצח שבוצע כפיגוע נקמה בהתאם לדרישתו של הנאשם.

הנאשם, שעמד בראש הארגונים הטרוריסטים באיו"ש, במעשים הנ"ל הנהיג, הפעיל, סייע, שידל והשתתף בפעולות הטרור שבוצעו על ידי מפקדי השטח ופעילי הטרור שהיו כפופים להם, ובכך גרם בכוונה תחילה למותם של מאות ישראלים, כל זאת בתקופה הרלבנטית לכתב האישום.

הוראות החיקוק לפיהן מואשם הנאשם:

1. רצח בכוונה תחילה, עבירה על סעיף 300 (א)(2) לחוק העונשין, התשל"ז - 1977.

2. סיוע לרצח - עבירה על סעיף 300 (א)(2) ביחד עם סעיף 31 לחוק הנ"ל.

3. שידול לרצח - עבירה על סעיף 300 (א)(2) ביחד עם סעיף 30 לחוק הנ"ל.

4. נסיון לרצח - עבירה על סעיף 305 (1) לחוק העונשין, התשל"ז - 1977.

5. קשירת קשר לבצע פשע, עבירה על סעיף 499 לחוק הנ"ל.

6. פעילות בארגון טרוריסטי, עבירה על סעיף 2 לפקודת מניעת טרור, תש"ח -1948.

7. חברות בארגון טרוריסטי, עבירה על סעיף 3 לפקודת הנ"ל.


