

הקטע המזרחי בכותל הדרומי בהר הבית עלול להתמוטט בתוך שבועות או חודשים. כך מזהירה היום הארכיאולוגית דוקטור אילת מזר מהאוניברסיטה העברית.

אבני הכותל במקום כבר בולטות החוצה לאורך כמאה מטרים. זאת כתוצאה משנים של עבודות עפר פראיות וחלחול מים.

מזר אומרת כי הפיגומים שהוצבו במקום הם בדיחה. היא מתלוננת כי ממשלת ישראל אינה עושה מאומה להצלת הכותל הדרומי, והיא הותירה את מנדט השיפוצים בידי הוואקף, שאינו עושה מאומה בעניין. מזר דיברה ביומן ערוץ 7.

אתמול ביקרה בהר הבית משלחת מהנדסים מירדן והאשימה את ישראל במצבו הרעוע של הכותל הדרומי.

כתב ערוץ 7 פנה היום ללשכת ראש הממשלה כדי לבקש את תגובתה לביקור זה ולמצבו של הכותל, אך עד כה לא התקבלה תגובה.
