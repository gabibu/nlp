

במעמד ראש הממשלה אריאל שרון, ראש עיריית ירושלים מר אהוד אולמרט, שרים, אישי ציבור אחרים ובני משפחת זאבי נחנכה טיילת חדשה במזרח ירושלים, טיילת "זאבי", על שם השר רחבעם זאבי הי"ד, אשר נרצח לפני כשנה בירושלים.

את הטיילת שנחנכה אתמול הקימו עיריית ירושלים ומשרד התיירות בהשקעה של עשרה מיליון שקלים. תחילתה ממלון אינטרקונטיננטל, והיא מחברת בין שלושה מצפורים המשקיפים על העיר העתיקה ועל מקום הר הבית.

בדבריו בטקס הזכיר ראש הממשלה שרון את הקשר של זאבי לעיר הבירה: "כחייל, כמפקד, כמנהיג וכחוקר תכונות ארץ ישראל הוא היה מגדולי אסיריה של ציון, של ירושלים".

שרון הדגיש: "במקום הזה אנו מחדשים את המחויבות לצוואתו של גנדי ז"ל לשמור לנצח על ירושלים, בירתנו המאוחדת והבלתי מחולקת, ולהיאבק בטרור ובאלימות שכפו עלינו. רק כך נביא ביטחון ושלום לעם ישראל".

בדבריו רמז ראש עיריית ירושלים אהוד אולמרט, על מצבו של הר הבית המסוגר ליהודים: "אם יש דבר אחד שגנדי היה רוצה לומר לנו, הוא היה אומר: 'מהמקום הזה ראוי שיהודים יוכלו ללכת ולטפס ולבקר בהר הבית'"

אולמרט הוסיף: "בשבועות ובחודשים שלפני הרצח שמעתי את גנדי מדבר על ירושלים בערגה, מתוך חלום ומתוך זיקה לזיכרון הלאומי, האישי, הפרטי והמשפחתי שלו. הוא דיבר עליה בגעגועים שאין להם סוף, געגועים של מי שנולד בעיר, חי בה ונלחם עליה, וגעגועים של מי שחלם על משהו שעוד עתיד להיות". את הדברים הביא כתבנו קובי סלע.
