

בששת החודשים האחרונים רשם המשק צמיחה שלילית של 2%, כך עולה מנתונים שפרסמה הלשכה המרכזית לסטטיסטיקה. בחישוב שנתי עומדת הצמיחה לנפש בשיעור שלילי - זו השנה השניה ברציפות. לפי תחזיות האוצר ובנק ישראל תיסתכם השנה הצמיחה במשק בשיעור שלילי של 1% - השיעור הגרוע ביותר מזה 49 שנים.

נתוני הלמ"ס הפתיעו רבים בשל העובדה שברבעון הראשון לשנה האזרחית נרשם גידול חיובי בתוצר הלאומי הגולמי. לעומת זאת ברבעון השני חזר המשק לגידול שלילי של   2% . הנתונים מצביעים על המשך השפל בפעילות העיסקית ובהשקעות. אולם לראשונה מזה שנתיים ישנה האטה של ממש בקצב הצמצום בתוצר, בהשקעות, בשירותים ובייצוא הסחורות בהשוואה לשנה שעברה

התוצר העיסקי במחצית הראשונה השנה ירד ב--2.3%, לעומת ירידה של -8.4% במחצית הקודמת אשתקד. ירידה זו מבטאת נסיגה בתוצר של ענפי התעשייה, המסחר והבנייה. לעומת זאת עלה תוצר ענפי השירותים הפיננסיים. התוצר של הסקטור העסקי ירד ברבעון השני של השנה בשיעור שנתי ב- 4.1%, לאחר עלייה של 1% ברבעון הראשון וירידות רצופות שבין 6.9% ל- 9.5% בשלושת הרבעונים הקודמים.

על פי חישובי האוצר, תסתכם הירידה המצטברת בתוצר לנפש בשנתיים האחרונות ב - 6% מהתוצר כולו. אובדן תוצר לאומי-גולמי כה גדול, הוא חסר תקדים בתולדות מדינת ישראל. המשמעות המעשית של נתון זה היא שבשנתיים האחרונות איבד המשק הישראלי סחורות ושירותים בסכום כולל של כ-30 מיליארדי שקלים.

