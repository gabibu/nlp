

הטבליות מסוכ "לוגול" יחולקו באזורים הסמוכים למקומות רגישים כמו הכור בדימונה או נמלים.
הדרג המקצועי במשרד הבריאות נערך לתרחיש של פיגוע ביולוגי והמשרד הקדיש חלק ניכר מהשבוע האחרון לדיונים על התגוננות מפני נשק ביולוגי.

בין היתר העביר המשרד את המלצותיו לקבינט הכוללות גם החלטה בנושא החיסון מפני אבעבועות שחורות.

פעילות נמרצת זו החלה כפי הנראה לאחר שסוכנויות הביון האמריקניות הבחינו בשבוע שעבר בפעילות במפעל בעיראק. זאת עפ"י דיווח של העתון "וושינגטון טיימס".

מדובר בצילומיו של לוויין ריגול אמריקני בהם נראתה שיירה ובה כ-60 משאיות במתקן ידוע לנשק ביולוגי ליד טאג'י, במרחק של כשישה מייל מבגדאד. המפעל, אותו הפכו העיראקים מרכז לייצור נשק ביולוגי, הופצץ במלחמת המפרץ.

"יש שם תנועה יוצאת ונכנסת", אמר פקיד המקורב לדוח. "המידע המודיעיני על תכנית הנשק העיראקית מוגבל", הוסיף. דובר של סוכנות הביון המרכזית סירב להתייחס לידיעה.
טאג'י גם היה המקום בו פקחי הנשק של האו"ם גילו ראיות לכך שעיראק מילאה ראשי נפץ של טילי סקאד בגז העצבים הקטלני VX. חומר זה חזק עד כדי כך, שכמות קטנה ממנו עלולה להרוג אדם במגע בלבד.

הדיווח על פעילות המשאיות ליד טאג'י בא לאחר פרסום ידיעות בתחילת החודש, לפיהן המודיעין האמריקני מנסה לאתר מעבדה לייצור נשק ביולוגי מצפון לבגדאד. על פי דיווחים, במעבדה מועסקים 85 עובדים.

קלי מוץ, מומחית בנושא נשק להשמדה המונית של עיראק, ציינה כי אין זה רגיל לצפות בשיירת משאיות המעורבות בתכניות לנשק ביולוגי. "רוב פעילותה של עיראק בנושא מתבצעת מתחת לפני האדמה או בכלי רכב קטנים ניידים. אפשר שהם עסקו בהעברת ציוד לאתר שחודש", אמרה.
מוץ ציינה, כי עיראק מייצרת בעצמה מגוון של נשק ביולוגי חיידקי קטלני, כמו אפלטוקסין (Aflatoxin), אנתרקס, בוטולינום ועוד. כן עבדה עיראק על נגיפים קטלניים, אולי נגיף הדומה לזה של באבעבועות שחורות.

בדו"ח של הס.אי.איי. שפורסם בינואר נאמר, כי עיראק עושה הסבה של מטוסי אימון L-29 למטוסים ללא טיס, להפצת חומרי לחימה כימיים, או סביר יותר, ביולוגי.

בתוך כך מפרסם עיתון הארץ כי פיקוד העורף עומד לחלק לאוכלוסייה בישראל תרופה נגד קרינה, בכמוסות שעתידות להיכנס לתוך ערכות המגן. כך פורסם הבוקר לראשונה בעיתון "הארץ" ואושר על ידי מערכת הבטחון. מדובר בכמוסות המבוססות על תמיסות יוד נמסות לאחר הבליעה והיוד נספג בבלוטת המגן ומונע ספיגה של חומרים רדיו אקטיביים המופצים באוויר במהלך אסון גרעיני או פיגוע רדיולוגי.

על פי הפרסום, תרחיש האיום העיקרי הוא פיגוע רדיולוגי באמצעות "פצצה מלוכלכת". התרעות על פיגועים כאלה מתקבלות במדינות המערב ובעיקר בארה"ב ובמערכת הביטחון החליטו שלאור הניסיונות של אל קאעידה לאסוף מודיעין לקראת מבצע גם בישראל יש מקום להגן גם על אוכלוסייה ישראלית מתרחיש כזה.



