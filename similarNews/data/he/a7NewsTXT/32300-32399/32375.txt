

התוואי הסופי של גדר ההפרדה אושר ע"י הקבינט. אורכה של הגדר בחלק הצפוני ישתרע על פני כ 120 ק"מ. התוואי עצמו אינו חופף את הקו הירוק והוא יגן גם על היישובים אלקנה, אלפי מנשה, חיננית, שקד, מבוא דותן, צופים ואבני חפץ. במהלך הדיון הציגו מנכ"ל משרד הבטחון, עמוס ירון וקציני צה"ל את התוואי שתוכנן ואת לוח הזמנים לסיום הפרוייקט. שר הבטחון בן אליעזר העריך כי הגדר תהיה מבצעית לכל היותר בעוד שנה. במקביל ציין בן אליעזר פועלת מערכת הבטחון גם בתכנון התוואי של שאר חלקי הגדר. מדובר בחלק שישתרע בין הגלבוע לדרום הר חברון ואורכו יהיה 360 ק"מ .

רה"מ נענה לבקשה נוספת של השר יצחק לוי וכבר בשבוע הבא יציג צה"ל את הדרכים שבהן הוא ינקוט כדי להגן טוב יותר על הישובים היהודיים והצירים שנותרו מזרחית לגדר. השר לוי גם דרש שכל העובדים שיועסקו בהקמת גדר ההפרדה, לפחות 7000, יהיו ישראלים ותהיה בכך הקלה על מצב האבטלה במשק. שר הבטחון נענה לבקשה.

יו"ר המפד"ל השר אפי איתם, קורא להכריז על האזור הסמוך לגדר ההפרדה כאזור שמי שיתקרב אליו יירה ע"י חיילי צה"ל. לדבריו גדר ההפרדה היא רק חלק ממכלול תפיסת הבטחון בקו התפר: "ללא הוראות פתיחה באש ופריסת כוחות באזור, הגדר תהיה לא יעילה, תיפרץ ותהפוך לחרפה", אמר השר איתם שתמך היום בהחלטת הקבינט לאשר את תוואי השלב הראשון של הגדר.

השר דן מרידור מתנגד לגדר ההפרדה. לדבריו מדובר בגבול במדיני ולא רק מכשול בטחוני כפי שטוען רה"מ שרון.
במהלך ישיבת הממשלה הזכיר רה"מ כי שמעון פרס הוא שהקים את היישובים עפרה, אריאל וקרית ארבע, ולדבריו, "אנחנו נשמור עליהם". פרס השיב: "אז היה מצב אחר".

באזור ירושלים נערך אתמול סיור שבו נבחנה ההתקדמות בפרוייקט של גדר ההפרדה הנקראת "עוטף ירושלים". את הסיור ערכו ועדת המשנה לצה"ל ומערכת הבטחון של הוועדה לביקורת המדינה, בראשות ח"כ רן כהן. הסיור נערך לאחר שפורסמו מסקנותיו של דו"ח מבקר המדינה בנושא.
נציגי המשטרה הסבירו לחברי הכנסת את המתרחש בשטח. קצין אג"פ במחוז ירושלים נצ"מ שמעון קורן אמר כי כיום בהעדר המכשול, מתבצעים סיורים של משמר הגבול לאורך קו התפר.

קורן הוסיף כי כהפקחת לקחים מביקורתו של מבקר המדינה החל חמ"ל משותף למשטרה ולצה"ל לפעול, הוגדלו הכוחות המשתתפים בסיורים ב"עוטף ירושלים" ונמשך גיוס של שוטרים שיהוו כוח קבוע לגזרה זו.

יו"ר הוועדה ח"כ רן כהן אמר בתום הסיור, כי לצערו, בניית המכשול סביב ירושלים מתבצעת מאוחר מדי, מעט מדי ולאט מדי.

נביל אבו רודינה, יועצו של ערפאת, מגדיר את תוכנית ההפרדה שמבצעת ישראל בקו התפר, כ"גדר נגד תהליך השלום". לטענתו ישראל מפקיעה אדמות ערביות פרטיות לצרכי תכנית ההפרדה.

