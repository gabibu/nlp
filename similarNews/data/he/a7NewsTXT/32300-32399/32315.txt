

נשיא מדינת ישראל, משה קצב, העניק אמש ראיון לתחנת הטלוויזיה הקטארית "אל ג'זירה". מליוני צופים במדינות ערב האזינו לתוכנית שתורגמה סימולטנית.

נמסר כי הראיון נערך בצל מתקפה של כלי תקשורת בעולם הערבי על הקשרים בין קטאר לישראל .

בראיון הזמין הנשיא קצב את יורש העצר הסעודי לירושלים, כדי להציג את יוזמת השלום שלו. יחד עם זאת הדגיש הנשיא, שלא ניתן לעשות כן באווירה של פיגועים ורצח.

הנשיא קצב ציין עוד שאין צורך לעסוק בתעמולה ובהאשמות הדדיות וכי על הצדדים בסכסוך להגיע לשולחן הדיונים. יחד עם זאת האשים הנשיא קצב את ההנהגה הפלשתינית בכך שאינה רוצה לפתור את הסכסוך. הוא גם האשים את מנהיגי סעודיה ומדינות ערב, שהעדיפו להסית נגד ישראל במקום לשוב ולהעלות לדיון את הצעת השלום הסעודית. כמו כן הוא הזכיר את הצעתו להגיע לרמאללה ולדבר בפני המועצה הפלשתינית, הצעה שטורפדה בעקבות גילוי ספינת הנשק "קארין A".


