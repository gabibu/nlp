

ועדת החקירה הממלכתית לחקר האסון באולמי ורסאי בירושלים פרסמה היום את המלצותיה על פיהן יש לאסור כל בניה בשיטת הפל-קל. שיטת הפל קל היא שיטה מסוכנת, קובעת הוועדה ו"הכתובת הייתה כתובה על הקיר באותיות של אש".

במהלך חודשי עבודת הבדיקה של הוועדה נבדקו על ידיה מבני ציבור רבים בישראל ורמת הבטיחות בהם. הגישה ביום ד' את דו"ח הביניים על שיטת הפל-קל. הוועדה קובעת כי דבר לא נעשה כדי לנטרל את סיכוני השיטה שבה נבנו מבנים רבים בישראל.

כתב עתי"ם מוסר, כי בין מסקנותיה קבעה הוועדה שכבר לפני 15 שנה התריעו מומחים, שהשיטה היא בניגוד לתקן ואינה בטוחה. "לאורך כל השנים התריעו על כך, ללא הועיל, כל ראשי מקצוע ההנדסה, בין באקדמיה, בין בפרקטיקה... אישוש רבתי לכל החששות היה באסון ורסאי ובממצאים שהתגלו בתקרות שהתמוטטו בו. כל שחששו ממנו עוד קודם לכם התממש הלכה למעשה ובמלואו באולם ורסאי", כתבו חברי הועדה והוסיפו כי "הדברים נישאו מעל כל במה מקצועית והם חלחלו גם לחוזרי מנכ"ל משרד הפנים, שכתב ב-1996 וב-1998, שמדובר בשיטת בניה מסוכנת שאין להתיר בניה בה".

הוועדה מתחה ביקורת על משרד הפנים, שהתנער מאחריותו וגם על הוועדות המקומיות שהתנערו מאחריותן "הוועדה נזעמה לגלות, שגם אסון ורסאי לא גרם לגורמים האחראים השונים לנקוט בפעולה הנדרשת לצורך מניעתם של אסונות נוספות ולהסרת הסכנה".

"מכאן והלאה" קובעים חברי הוועדה "אסור באיסור חמור לעשות שימוש בשיטת הפל-קל." כמו כן כל תקרת פל קל קיימת חייבת להיבדק, לשם הערכת יציבותה ולקביעת הטיפול הנדרש על מנת להבטיח כי לא תסכן את היושבים תחתיה ומעליה".

הוועדה המליצה גם על הקמת מטה מרכזי של אנשי מקצוע, שיחליטו על הטיפול הראיו להעשות במבנים הקיימים שנבנו עד כה בשיטה זו.

יצוין כי ברחבי ישראל נבנו 3 מיליון מ"ר בשיטה זו.

