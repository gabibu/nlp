

ארצות הברית תציין בעוד כחודש את יום השנה לאירועי 11 בספטמבר, שבהם נהרגו כשלושת אלפים בני אדם בהתקפת טרור על מרכז הסחר העולמי בניו יורק ועל מבנה הפנטגון בוושינגטון הבירה.
מתקפת הטרור גרמה שינויים תפיסתיים ומעשיים רבים ב"ארץ האפשרויות הבלתי מוגבלות" והביאה עמה מגבלות על האפשרויות האלה, לפחות באשר לאנשים ממקומות שונים וממגזרים שונים.

אתמול פורסם כי משרד המשפטים האמריקאי הורה לקחת טביעות אצבעות מכל התיירים המגיעים לארה"ב ממדינות מוסלמיות במזרח התיכון. היוזמה לתוכנית באה מהקונגרס האמריקאי. במסגרת החקיקה הענפה נגד הטרור תבעו חברי הקונגרס להקשיח את מערכת הכניסה לתחומי ארה"ב.

בעיתון "וושינגטון פוסט" דווח כי טביעות האצבעות של המבקרים הזרים יוצלבו מול מאגר המידע של עבריינים מוכרים ומול מאגר החשודים בפעילות טרור.

התוכנית תופעל החל מ11 בספטמבר השנה ותחול על כל אזרחי איראן, עיראק, לוב, סודן וסוריה; על אזרחים שמהווים סיכון ביטחוני גבוה בהתבסס על קריטריונים מודיעיניים; ועל מבקרים המעוררים את חשדם של אנשי הביטחון בעמדות הבידוק.

עוד דיווח העיתון כי "פיילוט" שנעשה לתוכנית בחודשים ינואר יולי הביא למעצרם של יותר מ 2,000 מבקרים בלתי רצויים בארה"ב.
