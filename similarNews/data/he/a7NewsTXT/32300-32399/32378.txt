

משלחת ירדנית, הכוללת מהנדסים מהועדה האחראית על שיפוץ מתחם הר הבית הגיעה להר הבית, כדי לעמוד מקרוב על השיפוצים הנעשים בקיר הדרומי של ההר. כך מסרו מקורות מהרש"פ.
השלטונות הירדניים הסבירו את ההחלטה על שיגורה של המשלחת ועל התערבות ירדנית בכך שישראל "הפסיקה" את "השיפוצים" שהחל הווקף בצד החיצוני של הקיר הדרומי.

כתבנו יהודה פריימן מוסר כי הקיר התערער מאוד בשנים האחרונות בעקבות דליפה מתמדת של מים, ונשקפת לו סכנת התמוטטות מיידית. שלטונות ישראל ביקשו לשפצו, הוואקף התנגד, והוסכם כי אנשי הוואקף יעסקו בעבודות להצלת הקיר. אך עבודות אלו עדיין לא התחילו. שלטונות ירדן והוואקף מאשימים את ישראל בהקפאת העבודות. מנגד מזהירים חברי הוועד למניעת הרס העתיקות בהר הבית, כי התמוטטות הקיר בלתי נמנעת אם הממשלה לא תפקיע מידי הוואקף את הטיפול הבלבדי בנושא.

ד"ר אילת מזר חברת הועדה למניעת הרס העתיקות מזהירה מפני התמוטטותו של הקיר . לדברי מזר שנאמרו בערוץ 7 מדובר בפינה המזרחית של הכותל הדרומי, מקום בו אישר ראש הממשלה לשעבר בנימין נתניהו לווקף לבנות את המסגד הגדול בשנת 96 ועקב כך החל הקיר להתערער קשות. מזר מוסיפה כי מי שצריך לדאוג למתרחש במקום הם רשות העתיקות ומהנדס העיר אך הם אינם מורשים להכנס. לדבריה הווקף עוסק רק ב"תפקיד" אותו נטל על עצמו "לאסלם את מתחם הר הבית", ותו לא.

כתבנו פנה אתמול ללשכת ראש הממשלה כדי לבקש את תגובתה לביקור זה ולמצבו של הכותל, עד כה לא התקבלה תגובה.

