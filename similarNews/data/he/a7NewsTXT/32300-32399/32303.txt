

אהרן ירמיהו, תושב כפר תפוח, יועמד לדין בעוון תקיפת שוטר והפרעת שוטרים במילוי תפקידם במהלך הלווייתו של החייל אלעזר ליבוביץ' הי"ד. עם זאת הסעיף הבולט ביותר בכתב האישום הוא הסתה לגזענות: "בכל הזמן המתואר לעיל לבש הנאשם חולצת טריקו, ועליה הכתובת: 'אין ערבים אין פיגועים', ובכך פרסם הנאשם דבר מתוך מטרה להסית לגזענות". על בסיס הסעיף הזה מואשם ירמיהו בהסתה לגזענות. שוטרים ממשטרת חברון עצרו את ירמיהו לפני ימים אחדים.

עו"ד נפתלי ורצברגר הסביר לכתבת ערוץ 7 כי ישנם שני סעיפים בחוק הפלילי הישראלי שכדי להאשים בעניינם אזרח מאזרחי המדינה אין די בחתימה של תובע רגיל אלא הם דורשים את אישור היועץ המשפטי לממשלה בעצמו. הסעיפים הם הסתה לגזענות והמרדה. במקרה של ירמיהו חתם היועץ המשפטי לממשלה אליקים רובינשטיין על סעיף האישום.

ורצברגר הסביר עוד כי אמנם בעבר פורסם כי מי שהמציא והפיץ את הסיסמא: "אין ערבים אין פיגועים" יועמד לדין אבל מקרה כזה, של אישום בגין לבישת חולצה, הוא יוצא דופן.

כתבנו בני טוקר מוסר כי ירמיהו בעצמו מסרב לשתף פעולה עם המשטרה, אינו מקבל טלפונים ודוחה את הניסיונות של עורכי דין לייצגו. לדבריו, הוא אינו מתכוון לשתף פעולה עם "ערכאות עכו"ם". בשל כך מינה בית המשפט סנגור ציבורי שייצג אותו בעל כורחו. אתמול קבע השופט פיינברג כי הנאשם יובא בכוח לדיון המשפטי שייערך היום, וזאת כדי להסביר לו את זכויותיו ולהפגיש אותו עם סנגורו.

גם הפרקליט שבית המשפט מינה עו"ד איתן להמן סבור כי מכתב האישום נודף ריח של רדיפה פוליטית: "מדובר בסעיף אישום כמעט מוזר, הייתי אומר... עצם לבישת חולצה כזאת וקביעה שזו הסתה לגזענות, נראה לי קצת קיצוני".

