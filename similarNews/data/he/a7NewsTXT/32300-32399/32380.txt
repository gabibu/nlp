

שלטונות צ'כיה ביקשו כי ישראל תשגר משאבות מים לאזורים מוכי השטפונות שאירעו ברחבי אירופה בימים האחרונים. סמנכ"ל לענייני מזרח אירופה במשרד החוץ דוד פלג, מכנס הבוקר דיון בהשתתפותם של נציגי פיקוד העורף וחברות העוסקות באספקת משאבות ובו יוחלט כיצד להעביר אותן.

השטפונות שכמוהם לא חוותה אירופה כבר מאה שנים, מציפים ערים שלמות באוסטריה, צ'כיה וגרמניה. בלינץ שבאוסטריה מוצף מרכז העיר. מוזיאון האמנות בארמון צווינגר בדרזדן שבגרמניה מצוי בסכנת הצפה של מים עכורים מימי נהר האלבה. בפראג העתיקה הממשלה את מושבה כיון שבנין משרדי ראש הממשלה היה בסכנת שטפון. מי הנהר שגאו ביממה האחרונה עד לגובה של 4 מטרים איימו להציף את הכיכר בעיר העתיקה. כדי להתמודד עם סכנה זו עמלו אלפי חיילים לחסום את מי הנהר בשקי חול. כ-40 אלף תושבים פונו מבתיהם לאורך גדות הנהר.

רובע "מאלה סטראנה" ובו אתרי התיירות הידועים ביותר, מוצף כולו. גשר קארל שהוקם לפני כ 500 שנים עומד בפני סכנת קריסה. אתמול פונה הרובע היהודי העתיק בפראג המצוי בסכנת ההצפה.

ממשלת צ'כיה הכריזה על מצב חירום, שיימשך לפחות עד ה-22 באוגוסט, אז אמורה לחול ירידה הדרגתית של פני המים.

גם בשטח אוסטריה דווח על נזקים מהדנובה שגאתה והציפה. ליד ברטיסלבה בירת סלובקיה דווח על מים בגובה של 8 מטרים הנבלמים לפי שעה בסכר הגדול של גבצ'יקובו. צופים כי סכנה גדולה נשקפת דווקא להונגריה. ביום חמישי צפויה הדנובה להגיע לגובה שיא של 8 מטרים והחשש כי במקומות אלו בהם אין מערכת סכרים יעילה יוצפו אלפי בתי קיט. הונגריה מתכוונת לסגור את הכבישים התחתונים שבבודפשט וייתכן שגם יהיה צורך לסגור את אלו העיליים.
עד כה דווח כי השטפונות גבו את חייהם של לפחות 89 בני אדם.

גם בצפון מזרח איראן יש שטפונות ועד כה נמנו 35 קורבנות. הנהרות עלו על גדותיהם, חסמו כבישים ראשיים וסחפו בתים בעיירות ובכפרים.
העיתון הממשלתי "איראן" כתב, כי המספר עלול לעלות, לאחר ששישה כלי רכב, בהם אוטובוס, נקברו תחת מפולת בוץ וטרם ידוע מה עלה בגורלם של הנוסעים.
יותר מ-210 ישובים במחוז גולסטן נפגעו, באותם המקומות בהם נהרגו אשתקד כ-300 בני אדם בשיטפונות הקשים ביותר באזור ביותר מ-200 שנה.
כן נמסר כי לכביש הראשי בין הבירה טהראן לעיר משהאד, הגדולה בצפון-מזרח המדינה, מכוסה עדיין במים, מה שמקשה על מאמצי החילוץ באזור.



