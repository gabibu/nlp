

מדינת ישראל תעביר כבר בימים הקרובים 70 מיליון ש"ח נוספים לידי הרש"פ. סכום זה הוא תוספת ל   70 מילין ש"ח שכבר הועברו לידי הרש"פ בשבועות האחרונים. כספים אלו הם חלק מכספי המיסים אותם התחייבה ישראל לשלם בעקבות הסכמי אוסלו ואשר הוקפאו עם תחילת מלחמת אוסלו.

בפגישה השתתפו שר החוץ שמעון פרס, מנכ"ל משרד החוץ אבי גיל, מנכ"ל משרד האוצר, אוהד מראני, ובכירי הרש"פ: סאלם פאיד, עבד אל ראזק יחיא, מאהר מסרי, וכן גא'מיל טריפי וסאיב עריקאת.

בשיחה הבהיר שר החוץ פרס כי ישראל הציעה את עזה תחילה, לא מסיבות טריטוריאליות, אלא רק משום שבעזה הכוחות המזוינים של הרש"פ לא נפגעו וביכולתם למלא את תפקידם. ישראל, הוסיף פרס, תהיה מוכנה גם לשיחות מעשיות להעברת השליטה בכל מקום שבו הערבים יוכיחו במעשים כי הם יכולים "לעסוק בביטחון". בפגישה סוכם שעוד השבוע תתקיים פגישה נוספת וייעשה מאמץ להגדיל את מספר אישורי העבודה באיזורי התעשיה של קרני וארז.

שר החוץ דיווח על החלטת הקבינט לאפשר כניסת 3,000 ערבים נוספים למסיק הזיתים בישראל. כמו כן דובר על הרחבת הפעילות באיזור התעשיה בג'נין ובפארק התעשייתי המשותף באיזור טול כרם. סוכם גם על תיאום הדרכים לסיוע הבינלאומי לתושבים הערבים ביש"ע.

כתב עתי"ם מוסיף, כי בפגישה דחה פרס מכל וכל את האבחנה שמנסים ארגוני הטרור לעשות בין פיגועים בתוך ישראל הקטנה לבין פיגועים בשטחי יש"ע. "מצב כזה יחייב אותנו להפנות את כל תשומת הלב לשטחים ולהגנה על התושבים שם והפלשתינים רק ישיגו את ההיפך ממה שהם רוצים. אבחנה זו גם לא מקובלת על ארה"ב", אמר פרס.
