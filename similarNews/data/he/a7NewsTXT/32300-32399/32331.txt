

מחקר שמפורסם היום בביטאון אגודת הרופאים האמריקאים, מוכיח כי החברות האמריקאיות לייצור סיגריות מפעילות מכבש לחצים פיננסי על חברות המשווקות מוצרים להפסקת עישון.

המחקר מסתמך על ניתוח של למעלה ממאה שמונים ושבעה מסמכים פנימיים של תעשיית הטבק מאמצע שנות השמונים, כך מדווח כתב עתי"ם.

"המחקר מוכיח כיצד תעשיית הטבק השתמשה בכוח הפיננסי שלה כדי לפעול נגד בריאות הציבור", מציינת אחת ממחברי הדו"ח, דר' ליזה ברו, מרצה לפרמקולוגיה ולבריאות הציבור באוניברסיטת קליפורניה שבסן פרנסיסקו.

דוגמא לכפייה הפיננסית של יצרניות הסיגריות ניתן לראות במקרה בו פרסמה חברה אמריקאית לשיווק "ניקורט" (גומי לעיסה המסייע להפסקת עישון) ראיון עם מומחה שהסביר כיצד מתפתחת ההתמכרות לטבק. על פי המחקר, דרשה חברת "פיליפ מוריס" המייצרת סיגריות מהחברה המשווקת של 'ניקורט' לחדול ממדיניותה נגד צריכת מוצרי הטבק. זמן קצר לאחר מכן, משום מה הפסיקה משווקת ה'ניקורט' את פרסום דף ההסבר שלה, וצמצמה את המידע שלה לציבור.

במקרה אחר, הופעלו על חברה שוויצית המשווקת מדבקות ניקוטין להפחתת התלות בעישון טבק לחצים על מנת שתצמצם את מסע הפרסום שלה.

"המחקר שב ומוכיח כי תעשיית הטבק מקדשת את הרווחים מעל לכל, גם כשהדבר כרוך בהפעלת לחץ על חברות כדי לצמצם את מכירות מוצרים העשויים לסייע לאנשים לחדול מצריכת טבק", הוסיפה דר' ברו במחקר.

