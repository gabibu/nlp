

ועדת המשנה לצה"ל ומערכת הביטחון של הוועדה לביקורת המדינה בראשות ח"כ רן כהן, סיירה היום במרחב עוטף ירושלים. הסיור נערך בעקבות דו"ח מבקר המדינה בנושא מרחב התפר במטרה לעמוד על קצב העבודה להקמת המכשול סביב ירושלים.

קצין אג"ם במחוז ירושלים שמעון קורן, שהיה בין מלווי הח"כים, אמר כי כיום בהעדר המכשול מתקיימים סיורי מג"ב לאורך קו התפר. עוד הוסיף קורן כי בעקבות ביקורתו של מבקר המדינה הוקם חמ"ל משותף למשטרה ולצה"ל, הוגדלו הכוחות המשתתפים בסיורים ב"עוטף ירושלים" ונמשך גיוס של שוטרים שיהיו כוח קבוע בגזרה זו.

ח"כ כהן אמר בתום הסיור כי לצערו בניית המכשול סביב ירושלים מתבצעת מאוחר מדי מעט מדי ולאט מדי.
