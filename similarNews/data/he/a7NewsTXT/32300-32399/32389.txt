

הממונה על האוצר ברש"פ סאלים פיאד הודיע על הקמתה של חברה מיוחדת שתפקידה יהיה לרכז ולפקח על כל כספי התרומות, הקרנות והנכסים של הרש"פ. פיאד הודיע כי הקים את החברה על דעתו של ערפאת.

במסיבת עיתונאים מיוחדת שנערכה במזרח ירושלים מסר פיאד כי "הגוף יבטיח שקיפות מלאה ויכולת להטיל אחריות. כל נכס השייך באופן מלא או חלקי לרשות ייחשב בלתי חוקי, אם לא ייכלל בתחום האחריות של החברה".

יש לציין כי יצירת מנגנון פיקוח על הכספים המועברים לרש"פ היא אחת הדרישות המרכזיות שהציג הממשל האמריקני לפלשתינים כחלק מהרפורמות הנדרשות ברש"פ.

כינוס מומחים בינלאומיים שידונו ברפורמות ברש"פ , בהשתתפות נציגי הרביעייה למזרח התיכון (ארה"ב, האיחוד האירופי, האו"ם ורוסיה) ונותני האשראי, יתקיים ככל הנראה ב-22 וב-23 באוגוסט בפאריס.

ההודעה על קיום הכינוס של הקבוצה, בה ישתתפו בין השאר נציגי יפן, נורווגיה, הבנק העולמי, קרן המטבע העולמית, וכן נציגי הממשלות של ישראל והפלשתינים, נמסרה אתמול מטעם מחלקת המדינה בוושינגטון.

"חברי הקבוצה הודיעו לנו על כוונתם לקיים את המיפגש בפאריס. אנו שמחים מאוד. חשוב שהעבודות יתקדמו במהירות וייעשו ברצינות, זאת בהתאם לרצון הרביעייה שהתכנסה בניו-יורק ב-16 ביולי", אמר ביום רביעי דובר במשרד החוץ הצרפתי. צרפת אינה משתתפת בכינוס.

בהודעה משותפת ביקשו חברי הרביעייה התקדמות ברמת ישום הרפורמות, וכן בתחומי המדיניות, הבטחון והכלכלה ובנושאים ההומניטריים והמוסדיים. בנוסף התחייבה הרביעייה לעשות את כל המאמצים האפשריים כדי להגשים את מטרות הרפורמה.

הבוקר ייפגש פרס בת"א עם נציגי צוות המשימה הבינ"ל לעניין הסיוע והרפורמות ברשות.

הפלשתינים הודיעו על תוכנית רפורמות שתמשך 100 ימים, שלאחריה יתקיימו הבחירות (המתוכננות לינואר 2003).

