

הגשמים העזים באירופה נמשכים, ובפראג, בירת צ'כיה, עלה על גדותיו נהר הוולטבה, החוצה את העיר, ומימיו גלשו לרחובות. עקב כך בחלק העתיק של העיר פונו 50 אלף תושבים. גשר קארל, החוצה את הוולטווה נסגר לתנועה, ואספקת החשמל לעיר משובשת. גורמים רשמיים בפראג מסרו כי ייתכן שזו ההצפה החמורה בתולדות העיר מאז נבנתה, בימי הביניים.

פראג נחשבת עיר בעלת היסטוריה מפוארת, והיא מושכת אליה תיירים רבים. זוג תיירים ישראלים שביקרו בשבוע שעבר במקום סיפרו לכתבתנו כי פגשו ישראלים רבים שהגיעו למקום בשל האתרים הקלאסיים, בגלל ההיסטוריה היהודית הקשורה במקום ובגלל עסקאות משתלמות של חברות הנסיעות,

אולם מזג האוויר הסוער שם גרם בהלה בקרב הישראלים שתכננו טיול בפראג, ושעדיין לא הגיעו אליה. חלקם אמורים לטוס היום או מחר למקום שהוכרז כאסון לאומי, והם מעוניינים לבטל את התכני, אך למרות המצב הקשה חברות הנסיעות הישראליות אינן מאפשרות לנוסעים שאמורים לצאת לפראג לבטל את הטיול מבלי לשלם על כך את מלוא הסכום, כך מפרסם אתר וואלה.

בתוך כך סיפר הרב הראשי של פראג, הרב אפרים סידון ליומן הצהריים של ערוץ 7 כי מבית הכנסת העתיק של המהר"ל הוצאו כל תשמישי הקדושה, וכי הקהילה היהודית התארגנה מבעוד מועד לאפשרות שבתי הכנסת בעיר יוצפו.
