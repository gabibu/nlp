

ילדים הלוקים בתסמונת דאון שיימצאו מתאימים ישולבו מעתה במוסדות חינוך רגילים וחינוכם יהיה חינם כשל כל הילדים האחרים. כך קבע אתמול בג"ץ. המימון עד עתה נפל על כתפי ההורים. החלטת בית המשפט נתקבלה לאחר עתירתה של עמותת "יתד", הורים לילדים הלוקים בתסמונת דאון.

השופטת דליה דורנר כותבת בהחלטתה כי "הזכות לחינוך חינם הוא אחת מהזכויות הבסיסיות של האדם והיא אף מגשימה את עקרון השוויון". השופטת דורנר הורתה למשרד החינוך להערך במהירות האפשרית לקיום דרישות החוק.

נעמי מנצור, חברת הנהלת יתד, ציינה כי עלותו של ילד הלוקה בתסמונת דאון עולה בבתי ספר רגיל בכעשירית עד כשליש מעלותו בחינוך המיוחד. למרות זאת בישראל אומרת מנצור משולבים רק כ 10% מהילדים במסגרות רגילות לעומת שילובם בשיעור של 80% במדינות אחרות. היא הוסיפה כי שילובם של ילדים חריגים במערכת החינוך הרגילה יש בה כדי לתרום גם לילדים "רגילים". הללו לומדים בסיועם של אותם "חריגים" סובלנות מהי. היא גם ציינה את יחסם המצוין של ילדים רגילים כלפי חבריהם החריגים באותם מוסדות שבהם מתקיים השילוב.
משרד החינוך אמר בתגובה כי הם ילמדו את פסיקת בג"ץ ויפעלו בהתאם להחלטה.

