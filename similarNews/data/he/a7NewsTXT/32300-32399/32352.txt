

כוחות רבים של צה"ל כיתרו היום את ביתו של נאסר ג'ראר מחבל בכיר בחמאס בעיירה טובס אשר מצפון לשכם. משנורתה אש לעבר כוחותינו הפעילו כוחותינו דחפורים והפילו את הבית על יושביו. כאמור בפעולה חוסל בכיר החמאס ועמו אחד מעוזריו. לדברי מקורות ערבים אדם נוסף נפצע באורח קשה.

עוד ציינו גורמים צבאיים כי לפני שחוסל נאסר נשלח אחד משכניו בכדי לקרוא לו להכנע. נאסר ועוזרו ירו באיש למוות למרות הודעה שנמסרה לו דרך מערכת הכריזה של הכוחות שהקיפו את הבית.

ג'אסר נאסר היה מעורב בהכנת מטעני חבלה רבים ובניהול מעבדות חבלה רבות באזור שכם וג'נין. נאסר נפצע קשה לפני יותר משנה בעת שניסה להניח מטען וכתוצאה מכך איבד את שתי רגליו ואחת מידיו. עובדה זו לא הפריעה לו לשתף פעולה עם קייס עדואן, בכיר החמאס באזור שכם, אשר חוסל בידי ישראל לפני מספר חודשים. השניים גייסו והפעילו מחבלים מתאבדים וניהלו את ייצור המטענים באזור השומרון הצפוני.

לאחרונה נקשר שמו של נאסר לתכנונו של פיגוע ראווה אשר ייגרו למאות נפגעים. לדברי כוחות הבטחון נאסר שקד על הכנתו של פיגוע בו יתפוצץ מטען חבלה רב עוצמה מתחת לבניין רב קומות ויגרום בכך לקריסתו על יושביו. בנוסף, בעקבות לכידת מספר מבוקשים של החמאס וחקירתם, התגלו ופוצצו מספר מעבדות נפץ בכפרי השומרון הצפוני   כולן מעבדות אשר נאסר עמד מאחוריהן.

