

"עיראק והלוחם סדאם חוסיין מעמידים את יכולותיהם הפיננסיים לרשותם של הפלשתינים כדי להבטיח את ניצחונם". כך הכריז אמש איברהים עיזאת, סגנו של סדאם חוסיין, נשיא עיראק. את הדברים אמר עיזאת בטקס קבלת פנים שנערך בבגדד לפארוק קאדומי, איש הרש"פ המכהן כ'ראש המחלקה המדינית של אש"ף'.

דבריו אלה של עיזאת איברהים צוטטו על ידי סוכנות הידיעות העיראקית הרשמית. בנאומו הוסיף איברהים וקבע כי "הקרב על עיראק הוא הקרב על פלשתין ועל כל האומה הערבית, נגד אויבנו ההיסטורי (ישראל)".

כמוט כן חזר המדורג מספר שניים בהיררכיה העיראקית והדגיש את "תמיכתה האיתנה של עיראק בעניין הפלשתיני, ובמלחמתו של העם הפלשתיני נגד כוחות הכיבוש הישראלים להחזרת זכויותיו הלגיטימיות".

בדיווחו של כתב עתי"ם הוא מספר כי בפגישתם זו שהחלה אתמול הציג פארוק קאדומי בפני איברהים את מה שהוא מכנה "תוכניות הציונים להפקעת אדמות נוספות, הריסת בתים וטבח ילדים, נשים וזקנים". כמו כן האשים קאדומי את "הכוחות הישראלים במניעה בכוח מהפלשתינים להצטייד בתרופות ובמזון, כדי לאלצם לעשות ויתורים נוספים".


