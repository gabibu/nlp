

הדור הצעיר של המפד"ל, בהנהגת חיים פלק, פותח היום במחאה מול ביתה של שופטת ביהמ"ש העליון דליה דורנר, ברחוב דגניה בבית הכרם., תחת הכותרת "הצדק שלך הורג אותנו. ו"כל המרחם על אכזרים סופו שיתאכזר לרחמנים".

מחאתם של צעירי המפד"ל באה לאחר שהשופטת דורנר הוציאה צו המונע גירושם של שלושת בני משפחות מחבלים מתאבדים לעזה. היא דורשת מצה"ל לנמק את הגירוש תוך 15 יום.

לפי דברי השלטונות הישראליים אין מדובר בגירוש "חפים מפשע" במסגרת ענישה קולקטיבית של מי שאיתרע מזלו להיות בן משפחה של מחבל, אלא בשלושה אחים שסייעו לאחיהם המחבלים.

כיפאח אג'ורי אחיו של המחבל שתכנן את הפיגוע בתחנה המרכזית בתל אביב הודה בחקירתו כי ידע שאחיו מכין את הפצצה עבור הפיגוע ויחד עם זאת דאג להשכינו בבית מסתור לשמור עליו ואף לציידו באספקת מזון.

אינתיסאר אג'ורי אחותו של המחבל הודתה בחקירתה כי סייעה לתפור את חגורת הנפץ.
אחיו של נאסר עצידה מפקד החמאס בצפון יו"ש שתכנן בין היתר את הפיגוע באוטובוס בעמנואל, הודה בחקירתו כי ידע שאחיו עוסק בטרור. גם הוא צייד את אחיו במזון וסייע לו בהשאילו לו את רכבו.

