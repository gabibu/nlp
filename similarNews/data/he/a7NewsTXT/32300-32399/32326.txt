

קמפיין מזון איכות מישראל יצא לדרך בטקס השקה שהתקיים אמש בניו יורק בנוכחות שרת התמ"ס דליה איציק, קונסול ישראל בניו יורק אלון פנקס, נשיא ועידת הנשיאים מלקום הונליין. להשתתפות בטקס הוזמנו גם סוכנים ותעשייני מזון ישראליים ונציגי תקשורת וארגונים יהודיים בארה"ב.

על פי הודעת דוברת משרד התעשייה והמסחר הקמפיין "מזון איכות מישראל" הינו קמפיין המשך לקמפיין כחול לבן של משרד התמ"ס והתאחדות התעשיינים. בדבריה בטקס ההשקה ציינה השרה איציק, כי קמפיין זה יכול להגדיל באופן משמעותי את מכירות החברות הישראליות בארה"ב ולקדם את תדמיתה של ישראל כיצרנית של מזון איכותי עבור השוק האמריקני. "האזרחים האמריקנים שירכשו את המוצרים הישראלים ויעזרו בכך לישראל יראו שיש מזון משובח מישראל וימשיכו ברכישתו" דברי השרה.

הקמפיין תחת הכותרת FINE FOOD FROM ISRAEL יתקיים ברשתות שיווק וחנויות ברחבי ארה"ב בסיוע בתי כנסת, קהילות יהודיות וקהילות אוהדות ישראל באזורים שונים בארה"ב.

את הקמפיין מוביל הציר הכלכלי של התמ"ס בניו יורק זהר פרי, בשיתוף מכון היצוא ואגף המזון בהתאחדות התעשיינים. פרי ציין שיש התלהבות רבה בקהלים יהודים לסיוע לישראל במאבק הכלכלי שלה על ידי רכישות מוצרים ישראלים וכי הפרוייקט יחל באוקטובר 20002 בשלב הראשוני בערים ניו יורק, מיאמי, שיקגו ולוס אנג'לס. בערים אלהעוסקות כבר כעת הנציגויות הכלכליות בגיוס חנויות להשתתפות במבצע. הכוונה היא להמשיך בקמפיין לתקופה ארוכה ובערים נוספות להחדרה משמעותית של סחורות מישראל לשוק האמריקני היהודי והכללי.

על פי נתוני משרד התמ"ס היקף יצוא המזון לארה"ב אינו עולה עד כה על 50 מיליון דולר בשנה. אנשי המשרד מאמינים כי היצואנים שישתתפו במבצע יוכלו כבר בשלב הראשון להכפיל את מכירותיהם.


