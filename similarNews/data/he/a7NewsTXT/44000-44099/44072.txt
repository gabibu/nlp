

חוקרי המשטרה פשטו אתמול על משרדי הליכוד במצודת זאב, ערכו חיפוש במקום והחרימו מסמכים - כולל טפסי מתפקדים של סניף המפלגה בירושלים.

על פי החשד, למעלה מ-150 מתפקדים בסניף הליכוד בירושלים כלל אינם גרים בעיר, אך הגישו מסמכים כוזבים לפיהם הם לומדים במוסדות תורניים בעיר. החשד עלה בביקורת פנימית שנערכה בליכוד, כאשר התברר כי תלמידי הישיבה שהצהירו כי הם לומדים ומתגוררים בבירה, כלל אינם רשומים במוסדות אותם ציינו בהצהרתם.

בימים הקרובים יזומנו לחקירה במשטרת ירושלים ראשי "הקבוצה הירושלמית", בינהם הפעיל החרדי איציק קוייפמן ויורם קרשי, שלפי החשד הביאו את חלק מטפסי המתפקדים למצודת זאב.
