

אדמירל בדימוס של הצי האמריקני התמנה לעמוד בראש ועדת חקירה עצמאית, שתחקור את אסון המעבורת קולומביה.

הרולד גיימן הוא מומחה לחקירות בעלות השלכות לביטחון הלאומי האמריקני. הוא עמד בראש ועדת החקירה המיוחדת של הפנטגון, שבחנה את הלקחים שנלמדו מפיגוע ההתאבדות במשחתת "קול" בנמל עדן.

גיימן ועמיתו לראשות הוועדה, גנרל הצבא בדימוס וויליאם קראוץ', נמנעו מלהטיל את האשמה בפיגוע על גורם כלשהו, אך הם מצאו פגמים רבים באבטחה האמריקנית בכל רחבי האיזור והמליצו על שיפורים באימונים ובפעולות המודיעין במטרה לסכל פיגועי טרור.

מנהל נאס"א שון אוקיף אמר, כי גיימן יעמוד בראש ועדת חקירה חיצונית שתבדוק את אסון הקולומביה. בוועדה העצמאית יהיו גם מומחים מחיל האוויר, מהצי, ממשרד התחבורה ומראשות התעופה הפדרלית.

אוקיף ציין, כי נראה שלטרור לא היה קשר לאסון הקולומביה, אך נסיונו של גיימן בחקירת הפיגוע ב"קול" ובמהלך יותר מ-35 שנות פעילותו בצי, "יבטיח כי נבחן כל תיאוריה במקרה המיוחד הזה", הוסיף אוקיף בתוכנית "פוקס ניוז סנדיי".

בוועדת החקירה, שתיקרא "ועדת החקירה הבין-משרדית לבדיקת אסון מעבורת החלל", יהיו לפחות שמונה אזרחים ואנשי צבא. היא אמורה לקיים את המפגש הראשון שלה מחר בבסיס חיל האוויר ברקסדייל בלואיזיאנה.
