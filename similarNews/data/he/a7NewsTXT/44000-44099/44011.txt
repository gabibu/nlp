

רואה החשבון יאיר רבינוביץ, לשעבר נציב מס הכנסה ומי שעמד בראש הועדה לרפורמה במס, ממליץ על הורדה נוספת בעתיד של שיעור המס על עבודה, על-מנת להגיע בטווח הארוך לשיעור מס בהיקף של שליש מההכנסה בלבד.

לגבי מס חברות סבור רבינוביץ' שיש להורידו לרמה של 25% בלבד. הוא אמר את הדברים בריאיון מיוחד ל"כרוז" - ביטאון איגוד החברות הציבוריות היוצא היום לאור.

רבינוביץ קובע עם זאת, כי בשלב זה יש להבחין בין הרצוי ובין המצוי ובין השאיפה לבין היכולת לממש אותה בשטח. לדבריו, כל עוד המצב הכלכלי-פוליטי-חברתי הוא כפי שהוא כיום לא ניתן, חרף הרצון הטוב, להוריד את שיעורי המס בצורה דראסטית. רצוי אמנם לקבוע את ההורדה הנוספת ליעד ולשאיפה, אך יהיה זה לא אחראי ולא רציני לעשות זאת באופן מיידי. רבינוביץ מדגיש בריאיון עימו, כי במצב בו נתון כיום המשק הוא אינו יכול לספוג הפחתה דרמטית יותר מאשר זו הקבועה ברפורמה.

לדברי רבינוביץ', עוד כאשר כיהן כנציב המס בשנת 87' הוא קרא להפחתה דראסטית של שיעורי המס על עבודה ובאותה תקופה אכן הורד שיעור המס מ-60% ל-50% ושיעור המס על חברות הועמד על 36% בלבד. הוא מדגיש, עם זאת, כי גם הפחתה של שיעורי המס הכוללים על עבודה לתקרה של 49% במקום 63%, כפי שהמליצה הועדה וכפי שאומץ בכנסת, היא מהלך דרמטי ביותר.

הוא אף טוען, כי הרפורמה הנוכחית במס היא אחת הרפורמות הנועזות שנעשו אי-פעם בישראל בתחום המיסוי, הגם שהיא מבוצעת בהדרגה ולמרות שעוד נדרשים צעדים נוספים בעתיד. לדבריו, זו הפעם הראשונה שמסיטים חלק מנטל המיסוי מיגיעה אישית לשוק ההון. התהליך הזה יביא, להערכתו, ליתר הוגנות במערכת המס ויצור שוויון גדול יותר. ההקלה בנטל המס על יגיעה אישית תועיל לשכבות החלשות, בעוד שההכבדה על ההון, בו מחזיקות השכבות החזקות, איננה גבוהה.

רו"ח רבינוביץ סבור שהרפורמה במס, יחד עם צעדים אחרים ולא לבדה, תשנה את פני המשק לטובה ותגרום ליציאה מהמיתון וטוען, כי כל האנליסטים הזרים מברכים על הרפורמה.

בראיון ל"כרוז" מביע רבינוביץ ביטחון באיתנות שוק ההון הישראלי, חרף הטלת המס על ההון. לדבריו, הוא איננו חושש מפגיעה בשוק ההון, שכן כל האפיקים ממוסים במידה שווה ולכן המבחן האמיתי יהיה מבחן התשואה.

לדבריו, שיעור המס שהוטל על ההון הוא מינורי ומתון יחסית למס על יגיעה אישית. לדעתו, 15%-10% מס זהו שיעור סביר ובהחלט תחרותי מול מה שקורה בעולם. הוא נקבע מתוך ראייה ומחשבה שהמשקיע הישראלי יחשוב פעמיים לפני שיזום תכנוני מס אגרסיביים, במיוחד בכל הקשור לפעילות השקעה מחוץ לישראל. הואיל ותכנון מס זה עניין יקר והכסף מתרחק משליטה, השיעור שנקבע הוא השיעור המקסימלי הרצוי כדי למנוע זאת. רבינוביץ גם איננו חושש שיעלו את שיעור המס בעתיד, כי המשמעות היא הפחתה בגביית המס.




רו"ח יאיר רבינוביץ קובע בריאיון, כי ועדת בן-בסט שקדמה לו התפזרה על-פני נושאים רבים מידי ולא התמקדה בנושאים החשובים והקריטיים ולכן נכשלה. רבינוביץ הוסיף: "ועדת בן-בסט לא קראה נכון את המפה הפוליטית-חברתית, היינו: מה ניתן לשנות ומה לא. כאשר היא הבינה זאת בסופו של דבר זה כבר היה מאוחר מידי והיא איבדה את ה"מומנטום" שלה. במבחן התוצאה, אין ספק שאנחנו ידענו לקרוא טוב יותר את המפה הפוליטית והצגנו רפורמה שהיא מהחשובות ביותר שהיו בישראל בתחום המיסוי. סימנו לעצנו מספר מטרות עיקריות ובראשן הפחתת מיסים על יגיעה אישית, מיסוי שוק ההון ומיסוי על הכנסות של ישראלים מחוץ לטריטוריה. החלטנו שלא נתרסק על מוקשים, שהפילו ועדות קודמות ואשר ימקדו אליהם את תשומת הלב התקשורתית והציבורית ויסכנו את הרפורמה כולה, כמו למשל מיסוי קופות הגמל וקרנות ההשתלמות. המלצנו, אמנם, על מספר שינויים בנושאים אלה, אבל בפירוש לא הלכנו עד הסוף, שכן הייתה סכנה שבגלל נושא שהוא שולי תתרסק כל הרפורמה."

