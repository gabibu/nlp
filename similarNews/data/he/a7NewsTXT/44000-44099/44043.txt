

שר הבטחון שאול מופז ביקר במפעלי התעשייה הצבאית ברמת השרון וירה ברובי "תבור" מדגמים שונים. בתשובה לשאלות כתבים בסיום הירי במטווח התעשייה הצבאית, אמר שר הבטחון כי ה"תבור" הוא מכלי הנשק הטובים בעולם והוא צריך לתפוס מקום ביחידות החי"ר של צה"ל ובצבאות שונים בעולם. בתשובה לשאלת כתב עתי"ם מתי יחל צה"ל בהצטיידות עליה הוחלט, סרב השר לענות.

ה"תבור" פותח בתעשייה הצבאית בשבע השנים האחרונות והוא עמד בניסויים מול רובה ה-M-16 תוצרת ארה"ב והתגלה כטוב ממנו מבחינת אמינות, דיוק והנדסת אנוש. התעשייה הצבאית נמצאת כיום במשא ומתן גם עם צבאות שונים בעולם ואולם בתעשייה הצבאית יודעים, כי כל עוד צה"ל לא יצטייד ברובה, אין סיכוי שצבאות העולם יעשו כן.
