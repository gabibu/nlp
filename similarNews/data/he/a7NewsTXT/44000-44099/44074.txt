

מומחה לזיהוי קורבנות מטעם הרבנות הצבאית יצא לטקסס כדי לסייע בזיהוי גופתו של אילן רמון. בקשתה של ישראל להשתתף בהליכי הזיהוי הועברה לנאס"א באמצעות נספח צה"ל בוושינגטון אלוף משה עברי-סוקניק, ונענתה בחיוב.

הרב הראשי לישראל הרב ישראל לאו אמר כי העדויות הנסיבתיות מספיקות כדי להכריז על אדם כחלל ולהתיר אישה מעגינותה, גם אם אין גופה ואין מקום קבורה. לדבריו, "מדינת-ישראל ידעה בעבר טרגדיות לא מעטות, שבהן מצאו רבים את מותם והוכרזו חללים, אף שמקום קבורתם לא נודע". הרב לאו ציין את טביעת הצוללת "דקר", את טביעת המשחתת "אילת" וכן את אסון קריסת המגדלים התאומים בארה"ב.
מדינת-ישראל ידעה בעבר טרגדיות לא מעטות, שבהן מצאו רבים את מותם והוכרזו חללים, אף שמקום קבורתם לא נודע
- הרב לאו
לדברי הרב לאו תימסר הודעה רשמית שאין עוד כל סיכוי למצוא ולזהות אפילו חלקים מגופתו של האסטרונאוט אילן רמון, ומאותה העת חלים על המשפחה דיני אבלות.

בעניין הסיכון הכרוך במשימות כיבוש החלל אמר הרב שלמה אבינר, ראש ישיבת עטרת כוהנים ורב היישוב בית אל, לערוץ 7 כי אף על פי שישנם אלו התוהים אם יש צורך לשגר אנשים לחלל זוהי החלטה מדעית ואלו שעוסקים בנושא יודעים אם הדבר נצרך. לדברי הרב אבינר ישנם שני תחומי מחקר במדע. המחקר המדעי המופשט וזה שעוסק בפיתוח לצורך שימושו של האדם. לעתים נראה כאילו המחקר המדעי המופשט הוא חסר תועלת אך לאמיתו של דבר יש בו תועלת לאנושות. בדברו על הסיכונים הכרוכים בשיגורם של אסטרונאוטים לחלל אמר הרב כי לעתים גובות משימות המדע את מחירן. ההלכה, לדבריו, מתירה להסתכן סיכון זעיר בעבור הפרנס, וטיסה לחלל מוגדרת כסיכון זעיר ואין בה יותר סכנות מאשר בטיסה רגילה או בנסיעה ברכב.

הרב אבינר ציין כי יש לתמוה על האופן שבו הזדעזעה דעת הקהל ממותם של אנשים שנהרגו מתקלה טכנית. לדבריו ודאי שכאשר אדם מת זה עצוב, אבל עצוב לא פחות על מי שנהרג בתאונת דרכים ועצוב גם על מותו של חייל צה"ל מידי אויב, ועל הירצחם של יהודים ביש"ע. כל אלו, לדבריו, חמורים יותר. "איני יודע", מוסיף הרב, "מדוע אין מזדעזעים ומקימים רעש דומה על הירצחו של נתנאל עוזרי הי"ד בידי פושע. זה הרבה יותר חמור, והיה מן הראוי להזדעזע מאירוע חמור זה עוד הרבה יותר".
