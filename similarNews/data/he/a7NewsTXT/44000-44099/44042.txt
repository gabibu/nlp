

צבא הודו ישלח למטרות אימוני לוחמה בטרור, אלפי חיילים לישראל, דיווחו ביום ראשון ערוצי החדשות ההודים.

על פי הדיווחים שהגיעו מסוכנות הידיעות ההודית (Press Trust of India) בציטוט מקורות במשרד ההגנה, תבקר בישראל בשבוע הבא משלחת מטעם משרד ההגנה ההודי, כדי לדון באימוני חיילי היחידות המיוחדות בשיטות מלחמה בכוחות מורדים.

עוד נמסר כי ישראל והודו חתמו על חוזה בשווי של 30 מיליון דולר לחימוש הכוחות המיוחדים במערכות נשק חדשניות.

על פי דיווח PTI, יתאמנו בישראל כ-3,000 חיילים הודים.

דובר צבא הודו, בריגדיר שורוטיקנט, לא מסר תגובה למידע.

הודו מאשימה את שכנתה, פקיסטן, באימון וחימוש קיצונים איסלאמים, החודרים לשטח הודו ותוקפים את כוחותיה. פקיסטן הכחישה את ההאשמות.

כוחות הגרילה המוסלמים בקשמיר פועלים מאז 1989 וקוראים להפיכת המחוז למדינה עצמאית. יותר מ-61 אלף בני אדם נהרגו מאז פרץ הסכסוך.

הכוחות המיוחדים של צבא הודו עוברים אימונים במדבריות, הרים ויערות עד, וכן מתאמנים בפתרונות למצבי חטיפה ותפיסת בני ערובה.
