

מגעים מתקדמים מתנהלים בין המפד"ל האיחוד הלאומי וישראל בעלייה, על יצירת חזית שתציג לראש הממשלה דרישה מפורשת , שלא לכלול בקווי היסוד של הממשלה את תוכניתו להקמת מדינה פלשתינית , או לחילופין , את מתווה בוש ו"מפת הדרכים", כבסיס לתוכנית המקובלת על הממשלה .

אם יהיה סיכום חיובי בין המפלגות הללו, תקבע ההסכמה שאף אחת מהן לא תצטרף לקואליציה בראשות שרון, אם בקווי היסוד של הממשלה יוזכרו עניינים אלה .

השר יצחק לוי מהמפד"ל אמר, כי מבחינת מפלגתו מדובר ב'קו אדום'.
בהודעה שפרסם כתב הרב לוי כי:" בעקבות ההצהרות לפיהן יכלול ראש הממשלה את מפת הדרכים בקווי היסוד של הממשלה החדשה המפד"ל לא תוכל להיות שותפה בקואליציה של ממשלה כזו בשום אופן. פירוש הדבר הקמת מדינה פלשתינית מה שמהווה קו אדום מבחינתנו. תהיה זו הממשלה הראשונה הכוללת בקווי היסוד שלה הקמת מדינה פלשתינית". לשון הודעת הרב לוי.

גם יו"ר האיחוד הלאומי התבטא ברוח דומה.

המפלגות החרדיות, שמפלגות הימין ביקשו לעניין גם אותן ביצירת חזית זו, מסרבות בינתיים להצטרף אליה.

בה בעת פועלים בימין, גם בקרב שרים וח"כים בליכוד, להרחיב את החזית נגד מדינה פלשתינית .

בכירים בליכוד מעריכים כי לאור התנאים שמציבה שינוי לכניסה לממשלה יקשה על המפד"ל ויהדות התורה להיכנס לממשלה. יהדות התורה מצידה כבר הודיעה כי לא תיכנס ל"ממשלה חילונית" כהגדרתה בלי ש"ס.

חבר הכנסת אברהם פורז משינוי נפגש הבוקר עם מנכ"ל משרד רוה"מ אביגדור יצחקי. בפגישה הציג ח"כ פורז את דרישות מפלגתו בתחומים הכלכליים והחברתיים.

מחר אמור ראש הממשלה להיפגש עם יו"ר העבודה עמרם מצנע.
