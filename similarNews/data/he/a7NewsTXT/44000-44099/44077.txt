

שינוי בדרך לממשלת שרון, כך עולה מדברים שאמרו אתמול בכירי המפלגה טומי לפיד, אברהם פורז, ויוסף פריצקי. הדברים נאמרו בעיקר בישיבת מועצת שינוי בבית ציוני אמריקה בתל אביב, ישיבה שנועדה לחגוג את הניצחון בבחירות.

האירוע החל בדקה דומיה לזכרו של האסטרונאט אילן רמון, ואחר כך הכריז לפיד, יו"ר שינוי, כי הוא אינו מזדחל לממשלה, וכי "צריך להשתדל להיות בשלטון, כדי לממש את ההבטחות שנתנו ל-400,000 התומכים שלנו". יחד עם זאת, הוא הבטיח כי כל הסכם המסתמן לכניסה לקואליציה יובא לאישור מועצת שינוי.

לפיד המשיך לתקוף את מפלגת העבודה, ונראה מוטרד מסירובה העיקש להצטרף לממשלה. "אני קורא למפלגת העבודה שלא תבגוד בבוחריה ותלך אתנו לקואליציה חילונית", אמר. הוא הזהיר את מפלגת העבודה כי מדובר בהזדמנות היסטורית לציבור החילוני לשנות את פני המדינה.

עוד אמר לפיד כי יהיה מוכן להשתתף בקואליציה עם יהדות התורה, וזאת אם תסכים לביטול חוק טל, אם תסכים להנהגת נישואין אזרחיים, תחבורה ציבורית בשבת וביטול חוק משפחות מרובות ילדים.

גם אברהם פורז אמר כי הוא בעד כניסה לממשלת שרון, והזהיר את חבריו: "אם נהיה בחוץ ותהיה ממשלת ימין-חרדים, יעקב ליצמן וחבריו ביהדות התורה הם ש'יתנו את השלטון'". חה"כ המיועד אילן שלגי הזהיר את חבריו כי אם אלי ישי יהיה לבסוף שר הפנים, ומשה ליצמן יו"ר ועדת הכספים, תסתכם יכולת הפעולה של שינוי, על כל 15 חברי הכנסת שלה, אך ורק ב"נביחות" מכיוון האופוזיציה.

מס' 38 ברשימת הליכוד לכנסת ח"כ איוב קרא, שנכנס לכנסת לאחר שנמנו קולות החיילים, אמר לערוץ 7 כי כניסת שינוי לממשלה והוצאתה של ש"ס מחוצה לה אינו מהלך נכון. ההצבעה ההמונית לשינוי הייתה מעין הצבעת מחאה, ועל כן, להערכתו, היא אפיזודה חולפת בלבד. ש"ס, לעומת זאת, היא מפלגתם של אלו השותפים לדרכו של הליכוד במשך שנים, והמחזיקים באידיאולוגיה שלו.
קרא הוסיף כי הוא מצדד דווקא בהקמת ממשלה צרה ימנית, וכי יפעל להקמת ממשלה כזאת, משום שהציבור בעל הדעות הימניות הוא שנתן את כוחו למפלגה.

קרא סיפר כי אף על פי שבסקר של ד"ר מינה צמח הליכוד קיבל רק 32 מנדטים הוא האמין כי בסופו של דבר ייכנס לכנסת. לדבריו, ערך ביקור אצל הרב איפרגן מבאר שבע, ואצל הרב אבוחצירה מנהריה. הם הזמינו אותו, הביעו בפניו את הערכתם על פעילותו בכנסת והבטיחו לו שיצליח להימנות עם נבחרי העם המכהנים בה. קרא הוסיף כי הוא שמח שנכנס על חשבונה של "חד"ש" ועל חשבון הכוח האלקטוראלי שאחמד טיבי היה צריך להביא למפלגה זו.
