

האלוף עמוס גלעד אומר כי סדאם חוסיין מסוכן מאוד לישראל. "אמנם אנו יודעים כי אין הוא יכול לשגר טילים לעבר ישראל בכל יום, אולם עלינו להיערך לאירועים מסוכנים יחידים". עוד אמר האלוף גלעד כי סדאם חוסיין דומה לערפאת, וכי הוא מעולם לא נרתע ממימוש כוונותיו להשיג נשק גרעיני.

ביש"ע נמשכת הלחימה נגד המחבלים. אחר הצהרים פתחו מחבלים באש לעבר כוח צה"ל שסייר סמוך לפארק בר און בשומרון. מארגון "הצלה יו"ש" נמסר כי המחבלים נמלטו לכיוון קדומים, וכי החיילים פתחו במרדף אחריהם. איו נפגעים לכוחותינו.
עלינו להיערך לאירועים מסוכנים יחידים
- אלוף עמוס גלעד
ארגון החיזבאללה ירה פגזי נ"מ פעמיים לעבר הגזרה המזרחית בגבול ישראל לבנון. לא היו נפגעים. כתבנו קובי פינקלר מוסר כי הירי התבצע לעבר מטוסים ישראלים שחגו בשמי האזור.

בגבול ישראל מצרים פוצצו חיילי צה"ל מנהרה ששימשה להברחת אמצעי לחימה וסמים ממצרים לישראל. כתבנו קובי פינקלר דיווח כי המנהרה נתגלתה באזור רפיח וכי אתמול פוצצו אותה כוחותינו.
משטרת מרחב שומרון חשפה רשת שהנפיקה לערביי הרש"פ אישורי עבודה והיתרי כניסה מזויפים לישראל. ברשות אחד העצורים נתפסו צילומים של תעודות זהות, מסמכים מזויפים וכסף מזומן. נבדקת האפשרות כי הרשת גם סייעה למחבלים להיכנס לישראל .

אסמאא עבד אל-רזק ג'ליל חמד, אשתו של איברהים זאמל עבד אל-עייני חמד, מראשי הזרוע הצבאית של החמאס ברמאללה נעצרה בידי כוח דוכיפת בכפר סילווד, וזאת בשל שהייה בלתי חוקית. האישה, נושאת דרכון ירדני, הועברה לחקירת השב"כ, ומקורות צבאיים מסרו לעתי"ם כי בכוונת ישראל לגרשה.

כ 20 ערבים וחייל נפגעו קל משאיפת גז מדמיע במהלך התפרעויות בכלא "קציעות" שבנגב.
