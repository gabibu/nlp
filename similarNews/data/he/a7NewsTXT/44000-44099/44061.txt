

נשיא המדינה משה קצב יחל מחר בסידרת פגישות עם נציגי כל הרשימות שנבחרו לכנסת ה-16, כאשר בסיומן יודיע על החלטתו להטיל על ראש הממשלה אריאל שרון להרכיב את הממשלה הבאה.

יצויין כי בשתי מערכות הבחירות הקודמות לכנסת ה-16 , ב-1996 וב-1999, הנשיא לא היה מעורב כלל בתהליך הרכבת הממשלה, משום שהבחירות התקיימו אז גם לראשות הממשלה. עם החזרה לשיטת הבחירות הישנה, שב נשיא המדינה וממלא תפקיד בהרכבת הממשלה.

מצעד המפלגות תפתח משלחת הליכוד בראשות השר ראובן ריבלין ולצידו חברי הכנסת זאב בוים וישראל כץ והח"כ המיועד גדעון סער. אחר כך יגיעו נציגי העבודה, שינוי, ש"ס, האיחוד הלאומי, ובשעות הערב מרצ. ביום שלישי יגיעו שאר הרשימות זאת בכוונה לסיים את ההליך הדי פורמלי הזה עד לסוף השבוע.

מרגע שהנשיא קצב יטיל על מי שנראה כבעל הסיכויים הגדולים ביותר להרכיב את הממשלה, דהיינו ראש הממשלה אריאל שרון, יהיו לשרון 28 ימים לניהול מגעים קואליציונים, עם אפשרות לקבל שתי אורכות בנות 7 ימים כל אחת.

במקביל לפגישות הללו צפויה מחר "פיסגה" בין ראש הממשלה אריאל שרון ובין יו"ר מפלגת העבודה עמרם מצנע. שרון ינסה לשכנע את מצנע להצטרף לממשלת אחדות בראשותו, אולם כפי הידוע למצנע אין כל כוונה להעתר לבקשה.

