

עיראק: נשלח אלפי מתאבדים נגד האמריקנים
עיראק תשלח אלפי מחבלים מתאבדים נגד החיילים האמריקניים אם ארה"ב תפלוש לתחומה, כך אמר סגן נשיא עיראק טאהא יאסין רמדאן בראיון לעיתון "דר שפיגל".

"אנחנו ממתינים לרגע שבו הם יסיימו את ההפצצות מהאוויר וישלחו כוחות קרקע נגדנו. הם ייתקלו בהתנגדות קשה מאוד בכל מקום", אמר רמדאן בראיון. "אין לנו טילים ארוכי-טווח ולא טייסות של מפציצים, אך אנחנו נפרוס אלפי קדושים מתאבדים. הם הנשק החדש שלנו והם יופעלו לא רק בעיראק".

רמדאן ציין, כי ארה"ב תיתקל ב"ים של התנגדות" במזרח התיכון, בעיקר במקומות כמו כוויית וערב הסעודית, שבהן מוצבים חיילים אמריקנים.

"העם הערבי יעמוד לצידו של העם העיראקי במאבקו לחרות ולעצמאות. יהיה פיצוץ בכל האזור", הוסיף והדגיש: "זה יהיה גרוע יותר עבורם מאשר אי-פעם".

רמדאן ציין, כי הדיבורים על צאתם של סדאם חוסיין ומנהיגים עיראקים אחרים לגלות הם מגוחכים.


בכפר כנא שבגליל התחתון הפגינו בשבת בצהריים מאות מפעילי התנועה האיסלמית בארץ, בתמיכה בעירק.

ההפגנה באה בתמיכה בעירק ונגד מדיניות ארה"ב שהכריזה על כוונתה לתקוף אותה.

בהפגנה, שבראשה צעדו שייח' ראאד סאלח וכמאל חטיב, וכן בכירים נוספים של התנועה האיסלאמית, הופנו כרזות נגד המדיניות שמנהלת ארה"ב נגד עירק.

ההפגנה התנהלה ללא הפרות סדר או אירועים חריגים.


שר החוץ היווני ג'ורג' פפנדראו יצא בשבת למשימת חירום במזרח התיכון, במאמץ להשיג את תמיכת מדינות האזור למשא ומתן, שמטרתו למנוע מלחמה עם עיראק.

פפנדראו, שארצו מחזיקה בנשיאות התורנית של האיחוד האירופי, יגיע עם מלוויו מהאיחוד לסוריה, לבנון, ירדן ומצרים, אמרו בכירים במשרד החוץ היווני.

אתונה הודיעה בשבת, כי היא שוקלת את האפשרות לארח באמצע פברואר פיסגת חירום בנושא עיראק, אך ציינה כי תקבל את ההחלטה הסופית אחרי ה-5 בפברואר, התאריך שבו הבטיחה ארה"ב להציג את ההוכחות שבידיה, אודות תוכנית הנשק העיראקית.

בפיסגה המוצעת ישתתפו 15 מדינות האיחוד האירופי, 10 המדינות המועמדות להצטרף לאיחוד וכן בולגריה, רומניה וטורקיה.
