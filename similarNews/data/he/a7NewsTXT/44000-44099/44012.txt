

ארה"ב נעתרה לבקשת בריטניה, והעניקה שישה שבועות נוספים למאמצים לפתרון המשבר עם עיראק בדרכי שלום - כך דיווחו אתמול כלי התקשורת בבריטניה, בעקבות פגישת נשיא ארה"ב, ג'ורג' בוש, וראש ממשלת בריטניה, טוני בלייר, שלשום בוואשינגטון .

השניים הזהירו בצורה נחרצת, כי עיראק רחוקה שבועות ספורים בלבד ממלחמה, אלא אם כן תציית להחלטת האו"ם להתפרק מנשק ההשמדה ההמונית שהיא מחזיקה ברשותה .

במסיבת עיתונאים שקיימו לאחר שיחה ממושכת בבית הלבן, הבהירו השניים כי יתנגדו לכל ניסיון עיראקי "למרוח" ו"למשוך ללא הגבלה" את מלאכת הבדיקה של פקחי האו"ם, והדגישו כי בגדאד נותרה בבחינת "סכנה לעולם".

בוש ובלייר הדגישו את הקשר בין עיראק לארגון אל-קאעדה , אך נמנעו מלחשוף מידע חדש בעניין, שאותו צפוי למסור השבוע שר החוץ של ארה"ב, קולין פאואל.
