

בג"ץ התיר היום לראש מטה נפגעי הטרור, מאיר אינדור, לתלות על לוחות המודעות של עיריית ירושלים מודעות בגנות ח"כ יוסי שריד. המודעות יפורסמו תחת הכותרת, "יוסי שריד - שמש של ערפאת".

אינדור ביקש תחילה לתלות מודעות עליהן נרשם: "שריד   משת"פ של ערפאת". לאחר מכן הוא שינה את הסיסמא, אולם בעיריית ירושלים סירבו לתלות את המודעות בטענה כי מדובר בעבירה על חוק איסור לשון הרע.

אינדור עתר לבג"ץ נגד האיסור, שקיבל היום את עתירתו. השופטת דליה דורנר קבעה כי לשון המודעה גסה ומעליבה אך חופש הביטוי חל גם על ביטויים פוגעים ומרגיזים ואף שיקריים. לטענת השופטת, על אף הסיסמה הפוגעת, ולמרות מידע מודיעיני שהתקבל בעבר בנוגע לפגיעה בחיי שריד, חופש הביטוי גובר - במיוחד כשמדובר בביטויים פוליטיים. השופטת קבעה עוד, כי לא הוכח שבפרסום המודעה יש משום סכנה לשריד בעוצמה כזאת המחייבת את פסילת המודעה.

בית המשפט חייב את עיריית ירושלים לשלם לאינדור עשרת אלפים שקלים, עבור הוצאות משפט.

