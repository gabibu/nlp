

הרב הראשי לישראל, ישראל מאיר לאו, אמר בעקבות אסון מעבורת החלל קולומביה, כי העדויות הנסיבתיות מספיקות כדי להכריז על אדם כחלל ולהתיר אישה מעגינותה, גם אם אין גופה ואין מקום קבורה.

"לדאבוננו, מדינת-ישראל ידעה בעבר טרגדיות לא מעטות, שבהן מצאו רבים את מותם והוכרזו חללים, אף שמקום קבורתם לא נודע", אמר הרב לאו. הוא הביא כדוגמה את טביעת הצוללת "דקר", טביעת המשחתת "אילת" וכן את אסון קריסת מגדלי התאומים בארה"ב.

לדברי הרב לאו תמסר הודעה רישמית, שאין עוד כל סיכוי למצוא ולזהות אפילו חלקים מגופתו של האסטרונאוט אילן רמון, מאותה העת - חלים על המשפחה דיני אבלות.

הרב לאו אמר כי עם מותו של האסטרונאוט הישראלי אילן רמון, איבדנו סמל לאומי. "עם ישראל ראה בו סמל לזקיפות קומה לאומית וכל אחד בישראל ראה בו שליח אישי, איש של אחווה וגאווה המפאר את שמה של המדינה ואת מורשתה היהודית".
