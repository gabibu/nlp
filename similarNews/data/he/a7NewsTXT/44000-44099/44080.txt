

נציג האיחוד האירופי כריס פאטן יצא השבוע לסבב שיחות באירן, בטורקיה ובלבנון. השיחות יעסקו בעדכון על ההתפתחויות באזור, ועל קידום יחסי האיחוד האירופי עם כל אחת מהמדינות.

באירן ייפגש פטן עם הנשיא מוחמד חטאמי ועם שר החוץ קמאל קאראזי. בשיחות עם הבכירים האירניים הוא ידון ביחסי אירן והאיחוד האירופי וכן במתרחש על גבולה של אירן, וביחסיה עם שכנותיה עירק ואפגניסטן. פטן ישוחח עם אירן גם בסוגיית הימשכות הסכסוך הערבי ישראלי.

כזכור, הנשיא בוש הגדיר את אירן אחת ממדינות "ציר הרשע".

בהמשך מסעו יבקר פטן בטורקיה. שם ייפגש עם ראש הממשלה עבדוללה גול ועם שר החוץ יאסר יאקיס. השיחות יתמקדו במאמציה של טורקיה לקיים כינוס בין ערבי שיעסוק במלחמה עם עירק ובכניסתה של טורקיה לאיחוד האירופי.

ביום חמישי יגיע פטן ללבנון לפגישה עם ראש הממשלה רפיק חרירי, עם הנשיא אמיל לאחוד ועם שר החוץ מחמוד חמוד. בלבנון ידגיש פטן את הצורך להימנע מהחמרת הסכסוך בין ישראל ללבנון אך גם יביע "הבנה" לקשייה של לבנון, "המארחת 400 אלף פליטים פלשתינים". פטן יציין כי "מצבם הנואש של הפליטים במחנות בלבנון יוצר תסיסה העלולה להפר את היציבות האזורית" .

ערב צאתו לסבב השיחות אמר פטן כי הקהילה הבינלאומית נמצאת עתה בשעת מבחן, וכי תפקידה הוא לא לאפשר את התפתחותו של "עימות בין ציביליזציות", כלשונו. "תולדותיו של העולם המוסלמי שזורות בהיסטוריה האירופאית", אמר פטן והוסיף: "המחויבות לשלום, המאבק בטרור והשאיפה ליציבות הם הערכים שצריכים להנחות את כל מדינות אירופה וכן את מדינות המזרח התיכון".
