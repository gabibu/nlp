

אלמנתו של האסטרונאוט אילן רמון, רונה, דיברה הערב לראשונה אחרי מות בעלה, עם אלוף (מיל) איתן בן אליהו, ואמרה כי היא וארבעת ילדיהם ימשיכו את חייהם וכי בעלה "פרש בשיא" חייו.

בשיחה, ששודרה בחדשות ערוץ 2, אמרה רונה רמון: "אני בטוחה שכולם מרגישים תחושת שיתוף וצער. אנחנו נתגבר על הכל. בסך הכל יש באמת ארבעה ילדים נהדרים ויש המשך". והוסיפה "אנחנו נמשיך הלאה. אפשר להתנחם בעובדה שאילן פרש בשיא, במקום שהוא הכי אוהב להיות ועם אנשים שמאוד אהב".

"מי שמכיר את אילן, ואתה מכיר אותו, יודע שאפשר לזכור אותו רק עם חיוך על הפנים, וככה אנחנו ממשיכים עם החיוך שלו", אמרה רמון לבן-אליהו.

מנהל נאס"א שון או'קיף אמר הערב לחדשות ערוץ 2 : "מינינו צוות בדיקה חיצוני, בלתי תלוי ואובייקטיבי, שנמצא בדרכו ללואיזינה ברגע זה. צוות הבדיקה יגיע יגיע בתוך כמה שעות ויעריך את ההתקדמות בחקירה. לא נשאיר שום דבר למקרה. נמצא בדיוק מה קרה, ולו רק למען המשפחות. אנחנו לא שוללים שום אפשרות, אך שום אפשרות לא נראית סבירה יותר מאחרת. נבדוק כל צירוף נסיבות, שהיה יכול להביא לאסון הזה. לא נקבע לוח זמנים אך החוקרים יקבלו את כל התמיכה הדרושה".
