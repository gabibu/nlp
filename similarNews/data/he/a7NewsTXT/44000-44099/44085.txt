

התוכנית של ארה"ב למלחמה בעירק כוללת הפצצה ביותר מ 3,000 פצצות מונחות ובטילים שיפגעו במטרות צבאיות ומנהליות חשובות ב 48 השעות הראשונות למלחמה. זאת במטרה להכשיר את הקרקע למתקפה קרקעית דו-ראשית, כך מוסרים מקורות בכירים במשרד ההגנה האמריקני, מקורות שצוטטו בעיתון "ניו יורק טיימס".

כדי לצמצם למינימום את האבדות בקרב האזרחים ולבודד את סדאם חוסיין מאנשי צבאו יוטלו פצצות מונחות לוויין במספר רב יותר מאשר במלחמת המפרץ, נאמר עוד בידיעה.

בכירים בחיל האוויר האמריקני אישרו את הדיווח, ולפיו לצורך התקפה אווירית רחבת היקף באזור המפרץ כבר אגר החיל קרוב ל 7,000 פצצות מונחות לוויין. כמו כן מוכנות לפעולה יותר מ3,000 פצצות מונחות לייזר, בדומה לאלה שבהן השתמש הצבא האמריקני במלחמת המפרץ הקודמת. מידת דיוקן של פצצות אלה עלולה להיפגע ממזג אוויר קשה או מהימצאותם של עננים כבדים, שלא כמו הפצצות מונחות הלוויין.

"אם הנשיא בוש יקבל החלטה לפעול, המנהיגות הצבאית והאזרחית של עירק תדע זאת במהירות ומהר מאד היא תיווכח בעוצמתה הרבה של ההתקפה. יתברר להם גם כי איננו רוצים לפגוע באיש ברחוב", אמר אחד הבכירים האמריקניים.

בשני ימי המלחמה הראשונים ישוגרו מספינות מלחמה וממפציצים כבדים קרוב ל 700 טילי שיוט טומאהוק. מספר זה גדול פי עשרה ממספר הטילים שפתחו את מלחמת המפרץ ב 1991, כך מסרו המקורות.

ההתקפה האווירית תבוצע בידי קרוב ל 600 מטוסי קרב של חיל האוויר ושל הצי, של מטוסי סיוע ושל מטוסים משבשי-רדאר, שימריאו מבסיסים באזור המפרץ וממקומות אחרים, מארבע-חמש נושאות המטוסים האמריקניות ומנושאת המטוסים הבריטית. עם מטוסי הקרב ייכללו גם מטוסי "חמקן" מסוג בי-2.

בהתאם לתוכנית עשוי הקרב האווירי להימשך פחות משבוע ולגרום זעזוע גדול כל כך, שהצבא העירקי יקרוס ועקב כך ייכנעו אלפי חיילים עירקיים. בין המטרות שיופצצו יהיו מפקדות, בסיסים ומתקני תקשורת של הצבא בכל רחבי המדינה וכן ארמונותיו של סדאם חוסיין ומרכזים ממשלתיים נוספים. בו בזמן אמורות יחידות קומנדו ומבצעים מיוחדים להשתלט על שדות תעופה ועל מטרות אחרות עמוק בשטח העירקי, וזאת בעזרת יחידות עילית בריטיות ואוסטרליות.

בתוך ימים אחדים מתחילת הפעולה האווירית, או בד בבד עם תחילתה, תיפתח מתקפת קרקע דו-ראשית מכוויית ומטורקיה. החיילים האמריקניים שייכנסו לעירק יציעו לחיילים העירקיים שייכנעו מקום מקלט שיהיה נתון בשמירה.

ה"טיימס" ציטט מקורות בפנטגון, ומסר כי חטיבת החי"ר השלישית של הצבא ויחידה גדולה של המארינס יפעלו מכוויית לכיוון צפון, ואילו כוח בראשות חטיבת החי"ר הרביעית ינוע מכיוון טורקיה דרומה.

מקורות אמריקניים מסרו כי באזור המפרץ יש כבר 100 אלף חיילים, וכי עד סוף פברואר יגיע מספרם הכולל ל 180 אלף.

למטוסים ללא טייס, שבהם נעשה שימוש רב במלחמה באפגניסטן, יהיה תפקיד חשוב במלחמה זו.
המקורות בפנטגון טוענים כי מטרת הזעזוע שייגרם לעירקים בפעולה אווירית וקרקעית משולבת מסיבית היא למנוע מעירק את השימוש בנשק כימי וביולוגי, ולנתק את דרך הנסיגה של הצבא העירקי אל בגדד ואל הערים העירקיות האחרות כדי למנוע מלחמה עקובה מדם בתוך הערים, וכן להבטיח כי סדאם לא יוכל להרוס את שדות הנפט.

"הצבא העירקי הוא צל של מה שהיה לפני מלחמת המפרץ, אם כי קיימת דאגה מפני הנשק הכימי והביולוגי שבידיו. אנו מקווים כי נוכל לשבור במהירות את נכונותו של האויב להילחם", אמר אחד הבכירים.

הדליפה האיטית של פרטי תוכנית המלחמה נעשית ככל הנראה כדי ללחוץ על סדאם
חוסיין לעזוב את עירק ולבקש מקלט במקום אחר, כדי להכשיר את הקרקע לפירוק הנשק להשמדה המונית, וכדי להקים ממשלה דמוקרטית בבגדד.
