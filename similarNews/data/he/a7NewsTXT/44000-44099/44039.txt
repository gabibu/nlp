

170 צירים בפרלמנט האירופי חתמו בשבוע שעבר על עצומה הקוראת לאיחוד האירופי להקים ועדת חקירה שתקבע אם כספי האיחוד האירופי, שהועברו לידי הפלשתינים, שימשו לביצוע פיגועי טרור.

170 צירים בפרלמנט האירופי חתמו ביום חמישי האחרון על עצומה הקוראת לאיחוד האירופי להקים ועדת חקירה שתקבע אם כספי האיחוד האירופי, הועברו לידי הרשות הפלשתינית, שימשו לביצוע פיגועי טרור.

ציר הפרלנט האירופי, פראנסואה זימריי, אשר יזם את העצומה, פועל במרץ להשגת רוב מקרב 626 צירי הפרלמנט להעברת ההחלטה על הקמת וועדת חקירה. יצויין כי די ב-157 חתימות כדי להעלות נושא לסדר יומו של הפרלמנט האירופי, ולפיכך תמיכת 170 צירים נחשבת להישג להתקדמות של ממש בדיון.

מאז נחתמו הסכמי אוסלו ב-1993, העביר האיחוד האירופי סיוע כולל לרשות הפלשתינית, בשווי 1.4 מיליארד דולר. מתחילת מלחמת אוסלו, לפני יותר משנתיים, מעביר האיחוד האירופי 10 מיליון דולר מדי חודש לרשות הפלשתינית כדי שתעמוד בייעדיה התקציביים.

זימריי, יהודי הידוע בעמדותיו הפרו-ישראליות, אמר באחרונה בראיונות לכלי התקשורת האירופים כי האיחוד האירופי, על כל מוסדותיו, עושה כל שביכולתו כדי להוכיח כי עמדותיו כלפי הסכסוך הישראלי-פלשתיני מאוזנות. "ובשל כך חוששים רבים מצירי הפרלמנט האירופי לתמוך בהקמת וועדת חקירה אשר נתפסת בעיני רבים, שלא בצדק, כתמיכה בישראל נגד הפלשתינים".

לדברי זימריי, "בכל פעם שהציר הגרמני אילקה שרדר ואני פנינו לעמיתנו בפרלמנט האירופי כדי לשכנע אותם לחתום על העצומה בעד הקמת ועדת החקירה שמענו אותו הנימוק: 'אתם צודקים. ידוע לנו שהרשות הפלשתינית מושחתת וקיים חשש של ממש שכספי האיחוד מופנים לטרור, אך אם נחתום על העצומה יתפרש הדבר כתמיכה באריאל שרון'. למעשה הצירים האירופים אחוזים במעין שיתוק המונע מעין הבעת עמדה ביקורתית".

אגב, הקריאות להקמת וועדת חקירה עלו בקיץ האחרון לאחר שתומאס דאוסון, בכיר בקרן המטבע הבינלאומית, אמר בראיון לעיתון "וול סטריט ג'ורנל" כי הקרן אינה עורכת פיקוח אחר סיוע חוץ של האיחוד האירופי. "קרן המטבע מדווחת לאיחוד האירופי על חלקו בכספי התקציב בקווים כללים, ואינה עורכת מעקב פרטני על כל סעיף וסעיף בכספי סיוע החוץ".

מקורות באיחוד האירופי מסרו כי "צירים רבים באיחוד האירופי הסירו את תמיכתם לאחר שכריס פאטן, הנציב לענייני החוץ של האיחוד האירופי, הפציר בהם לעשות זאת בנימוק ש'האיחוד האירופי זקוק לחקירה כמו לכדור בראש'".
