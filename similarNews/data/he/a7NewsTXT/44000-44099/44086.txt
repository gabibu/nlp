

חיילי יחידת צנחנים יצרו קשרים עם קבוצת סטודנטים מהתפוצות שבאו לביקור בארץ במסגרת פרויקט תגלית, ולטקס השבעתם שנערך בסוף השבוע ברחבת הכותל בעיר העתיקה בירושלים הם הזמינו את חבריהם החדשים. בטקס השתתפו גם הורי החיילים וחבריהם.

לפני הטקס סיירו החיילים והסטודנטים יחד באתרים מרכזיים בתולדות העם והמדינה ברחבי הארץ, וניהלו שיחות, דיונים ודיאלוגים משותפים על זהות יהודית, על חינוך יהודי, על מדינת ישראל, על החברה הישראלית, על היחסים עם התפוצות ועל נושאים נוספים.

הצנחנים הצטרפו לסטודנטים במסגרת תוכנית חינוכית חדשה שיזמו חברת תגלית ומפקדת קצין החינוך הראשי בצה"ל, וזאת במטרה לעודד היכרות, לימוד וחוויות משותפות בין חיילים, בעיקר מיחידות מובחרות, לבין הסטודנטים מהתפוצות.
