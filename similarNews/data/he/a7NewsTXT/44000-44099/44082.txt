

פעילת השמאל הקיצוני נטע גולן הוזמנה לחקירה במשטרה בחשד כי במהלך חודש אפריל 02' במבצע חומת מגן, כשהטיל צה"ל מצור על המוקטעה ברמאללה, היא שהתה במשך כחודש במטהו של ערפאת.

גולן טענה אז כי היא מוכנה להגן על ערפאת בגופה.

בחודש אוגוסט 02' אף הגיעה גולן למחנה הפליטים בלטה כדי להגן על ביתו של מחבל מתאבד ג'יהאד טיטי שביצע פיגוע התאבדות בקניון "אם המושבות" בפתח תקווה. בפיגוע נרצחו סבתא ונכדתה, ונפצעו 25 ישראלים נוספים.

גולן הודיעה כי היא מתכוונת לנהוג כפי שפוליטיקאים בכירים עושים: היא הצהירה כי בחקירת המשטרה היא תשמור על זכות השתיקה וכי את דבריה תאמר בבית המשפט. "אם יוגש נגדי כתב אישום אדבר בבית המשפט. אדבר על היכן הייתי ומה עשיתי באפריל 2002, וגם על מה שעשה צה"ל באותה תקופה, ואהפוך את שלטון הכיבוש ממאשים לנאשם", אמרה.

גולן תיחקר היום במטה משטרת מרחב הירקון.

חברי תנועת השמאל הקיצוני "גוש שלום" הודיעו כי יקיימו משמרת מחאה מחוץ לבניין, בסיסמאות "פושעי המלחמה מהלכים חופשיים, ואת פעילי השלום חוקרים במשטרה" ו"פעילת השלום נטע גולן   גיבורה אמיתית".
