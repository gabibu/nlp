

פיצוץ עז אירע הבוקרבסניף בנק בעיר הגדולה בניגריה, לאגוס. עדי ראייה ואנשי כוחות החילוץ דיווחו על לפחות 20 הרוגים. במקום כנראה גם פצועים רבים.

הפיצוץ הרס את חזית המבנה בן ארבע הקומות שבמרכז העיר ובניין מגורים בסמוך לו. בבנק נופצו כל החלונות והקירות ואילו בית המגורים קרס והתמוטט כולו. עדיין לא ידוע מה גרם לפיצוץ, אך לדברי רשת טלוויזיה מקומית, הפיצוץ נגרם על ידי מטען חבלה.

על פי אותו דיווח, הוצאו כבר 50 גופות מבין הריסות הבנק. שום גורם רשמי לא מסר מספרים של נפגעים בפיצוץ. כוחות חילוץ בסיוע אזרחים, מחפשים אחר נפגעים, הרוגים או פצועים, וניצולים בין ההריסות.

אנשים החלו לבזוז את סניף הבנק ונראו נמלטים המהמקום עם מחשבים ופרטי ציוד. המשטרה שהגיעה למקום נאלצה לירות באוויר כדי לפזר את הבוזזים ואת הקהל שהצטופף במקום. השוטרים צעקו ברמקולים "תנו לנו לעבור כדי לסייע לאחינו".

רק לפני חמישה ימים ציינו בלאגוס את יום השנה לפיצוץ התחמושת בבסיס הצבאי בלאגוס, שבו נהרגו 1,000 בני אדם. רוב ההרוגים באירוע, שהתרחש ב-27 בינואר 2002, קיפחו את חייהם בניסיונות ההמלטות, כשנדרסו תחת ההמון וטבעו בתעלות שבאיזור.
