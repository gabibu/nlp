

יו"ר שינוי ח"כ טומי לפיד העריך העאבערב, ב-50% ,את הסיכוי שמפלגתו תצטרף לממשלת שרון. לפיד האשים את מצנע כי הוא מסרב להצטרף לממשלה משיקולים מפלגתיים, אותם הוא שם לפני שיקולי טובת המדינה.

בתשובה לשאלות כתבים בבית ציוני אמריקה, לפני ישיבת מזכירות שינוי שתדון בנושא הבחירות וההצטרפות לממשלה, הדגיש לפיד כי "השאלה המרכזית היא למה העבודה לא נכנסת לממשלה".

לפיד הסביר, כי מפלגת העבודה "בוגדת בבוחרים החילונים שלה, הרוצים ממשלת אחדות חילונית". הוא אמר כי הציע למצנע להצטרף אליו ולתבוע משרון מילוי אחר דרישות בטרם יצטרפו שתי המפלגות, להן 34 מנדטים ביחד, לממשלת האחדות.

לדברי לפיד דחה מצנע את ההצעה, כי "חשובה לו יותר המפלגה מהמדינה".

לפיד הוסיף והדגיש, כי לא יישב עם ש"ס או עם האיחוד הלאומי, בשל הבדלי השקפה בתחום הדת ובתחום המדיני. הוא גם דחה "בשאט נפש", כלשונו, את ההאשמות כאילו לא יישב עם ש"ס בשל היות חבריה ספרדים. "אני דוחה בשאט נפש את ההאשמות בגזענות מבית היוצר של ש"ס, שהיא מפלגה גזענית", אמר.

היום נפגש ח"כ אברהם פורז עם מנכ"ל משרד ראש הממשלה אביגדור יצחקי, והציג בפניו את התביעות הכלכליות של שינוי כתנאי לכניסה לממשלה. בשבוע שעבר נפגש יו"ר שינוי לפיד עם ראש הממשלה שרון, והציג בפניו את התביעות הפוליטיות והמדיניות של שינוי.

לפי שעה יש בשינוי אופטימיות זהירה בלבד באשר להצטרפות לממשלה, למרות שברור שיוסף לפיד מאוד רוצה להצטרף לממשלת שרון ולכהן בה כשר משפטים.
