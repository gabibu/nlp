

רשת זייפנים שהנפיקה לפלשתינים היתרי כניסה ואישורי עבודה מזוייפים נחשפה בסוף השבוע ונעצר לחקירה פלשתיני החשוד כי הנפיק מסמכים מזויפים.

בלשי מרחב שומרון עצרו את שאהר מחמוד אל מאת בן 45 ממזרח ירושלים כשברשותו מסמכים רבים, ביניהם צילומי תעודות זהות, אישורי עבודה והיתרי כניסה שיועדו לפלשתינים. כן נמצאו ברשותו 15,000 ש"ח במזומן. לדברי המשטרה, מחקירת החשוד עלה כי הוא נהג לנפק אישורי כניסה לתושבים פלשתינים בתמורה לאלפי שקלים למסמך.

במשטרת ש"י הבהירו כי סחר במסמכי שהיה מזוייפים מהווה עבירה פלילית חמורה וכן מהווה סיכון בטחוני גבוה. שכן הוא עלול לאפשר למחבלים לחדור לישראל במסווה של פועלים וכך לבצע פיגועים.

החשוד הודה בחקירתו, לטענת המשטרה, בחשדות המיוחסים לו ומעצרו הוארך בשבת בשלושה ימים,בצו של שופט. צפויים מעצרים נוספים.
