

"ליבנו כבד עלינו היום, כולנו מבכים את הטרגדיה של אובדנה של המעבורת "קולומביה" על שבעת אנשי הצוות שלה ובהם אילן רמון שלנו. ", כך אמר היום בצהריים שר הבטחון שאול מופז, בטקס חנוכת יער הנופלים להנצחת זיכרם של חללי מערכות ישראל בהר איתן הסמוך לירושלים.

השר מופז הקדיש את מרבית דבריו לזכרו של אלוף-משנה אילן רמון ז"ל ואמר, כי בנסיעתו, ייצג רמון את מדינת ישראל ועם ישראל כולו וכי במותו ציווה לנו את המשך השגת היעד אליו נשלח. "אילן ניספה בשליחות לפרוץ אל מרחבים נישאים, לגבוה אל על לנסוק למרחקים למען האנושות כולה. ראינו את אילן עונד את הסמל התכול והלבן מייצג את כולנו. הוא היה נציגם של סמלי הלאום והדגל ונשא אותם בגאון והשיג משהו שרק מעטים זכו לו. לא נשכח לעולם את הפס הלבן הפוצע את השמים, כאשר למטה על הארץ, כולם מתכוננים למסיבת החזרה. אנו ניטע עץ לזכרו של אילן. אילן היה טייס גיבור וכך נזכור אותו, היה לו חזון ביציאה לחלל ואנו נמשיך חזון זה", דברי השר מופז.
