

עצרת המונים נערכה אמש מול שערי המזרח בדרך העופל, ומשתתפיה קראו לשלטונות בישראל לפתוח את הר הבית בפני יהודים. בעצרת השתתפו יו"ר ועד רבני יש"ע הרב דב ליאור, ח"כ אורי אריאל מהאיחוד הלאומי ואישי ציבור נוספים. בסיום העצרת יצאו האלפים ל"סיבוב השערים" המסורתי כמידי חודש סביב שערי הר הבית.

ועד רבני יש"ע פרסם מכתב לכל סיעות הימין הקורא להם להתנות כניסה לקואליציה בפתיחת הר הבית ליהודים. "הר הבית סגור ומסוגר בפני יהודים. מצב זה, שבו מותרת הכניסה להר הבית רק למוסלמים, הוא חילול השם שאין כמותו, שהרי בזה משדרים לכל העולם שזיקת הערבים להר בית קדשנו עדיפה מזיקתנו אנו,חס וחלילה", כך נכתב במכתב.

במכתב קוראים הרב דב ליאור והרב דניאל שילה לראשי סיעות הימין: "אל נא תיכנסו לשום משא ומתן קואליציוני ואל תמליצו על מועמד להרכבת הממשלה טרם ייפתח הר הבית בפועל ליהודים".

קמפיין נוסף, שכותרתו "הר הבית לב האומה", הושק לאחרונה. אל עיתוני סוף השבוע הוצמדה חוברת העוסקת בנושא, ועליה חתומים שורה של אישים, וביניהם פרופ' דן זסלבסקי, לשעבר נציב המים. בראיון לרוץ 7 אמר זסלבסקי כי חלק מרצונו לפעול במסגרת הקמפיין נובע מכך שאינו מוכן להסכין לכך שעם ישראל נתון בגטו בתוך מדינת ישראל. יהודים, לדבריו, צריכים להיות בני חורין להתהלך בכל מקום שהם רוצים בארץ ישראל, ולהתיישב בה בכל מקום שהם רוצים. מפריע לי, אומר זסלבסקי, שאי אפשר להיכנס להר הבית. "אני בפרינציפ רוצה לבוא ולהגיד: אני רוצה להיכנס לשם. למה? ככה", מדגיש זסלבסקי. עוד הוא אומר כי הר הבית הוא לבו של עם ישראל ונשוא ערגתו במשך כל הדורות. אם מוותרים על הר הבית, אומר זסלבסקי, ומתייחסים אל המקום כאילו היה "פגע רע", הרי שיש לשאול מה יש לנו לעשות פה בארץ בכלל. השמאל, מוסיף זסלבסקי, במעשיו, הורס את התחושה של צדקת הדרך שיש ליהודים לשבת בארץ ישראל. רוב הציבור שעמו אני נפגש, הוא מציין, חש תיעוב כלפי אלו שרוצים לסגת או שרומזים כאילו ישראל אשמה בכך שאין שלום.
