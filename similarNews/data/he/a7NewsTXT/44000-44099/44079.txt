

שופט בית המשפט העליון אשר גרוניס הוציא צו ביניים האוסר את כינוס ועדת המכרזים, וזאת לאחר שהתנועה למען איכות השלטון עתרה לבג"ץ נגד ליקויים קשים במכרז למנהל חטיבת החדשות בטלוויזיה, המעידים, לטענתה, כי מדובר במכרז "למראית עין בלבד".

בעתירה שהוגשה באמצעות עו"ד אליעד שרגא, עו"ד ברק כלב ועו"ד צרויה מידד לוזון, התנועה מבקשת להורות למנכ"ל רשות השידור להימנע מקיום מכרז למנהל חטיבת החדשות בטלוויזיה ולדחותו עד אשר ימונה מנהל קבוע לטלוויזיה. כמו כן מבקשת התנועה לא לערוך מכרז עד אשר יוחלפו חברי ועדת המכרזים, וזאת כי דעתם, לטענת התנועה, היא כבר קבועה לכאורה מראש, כפי שמעידות הנסיבות הנוגעות למכרז למנהל הטלוויזיה.
מדובר במכרז למראית עין בלבד.
- התנועה לאיכות השלטון
עוד מציינת התנועה כי מן הנתונים שבידה עולה כי ההליכים הנוגעים לשני המכרזים פגומים באופן יסודי, ויש בהם להעיד על מה שאפשר להגדיר לכאורה כ"משחק מכור".

לידי התנועה הגיע מכתבו של ד"ר אילן אסיה, חבר הוועד המנהל, המצביע על הפגמים הקשים שנפלו במכרז למנהל הטלוויזיה. בין היתר עולה באופן ברור כי מנכ"ל רשות השידור, ולצדו יו"ר הרשות, עושים ככל יכולתם למינויו של הכתב יוני בן מנחם, וזאת אף על פי שבפני ועדת המכרז היו פרוסים נתונים אשר היו צריכים לכאורה להכריע באופן ברור נגד היותו של מר בן מנחם מתאים לתפקיד מנהל הטלוויזיה. כן היו צריכים בנסיבות אלה להיות נכונים לדון אף במועמדותם של מועמדים בעלי ניסיון רב יותר בתחומים הקשורים לתפקיד, ובעלי נתונים אחרים טובים יותר.

עוד אומרת התנועה כי לכאורה דומה כי מנכ"ל רשות השידור, ולצדו יו"ר רשות השידור, שמונה לאחרונה, וכפי הנראה הוא חבר מרכז ליכוד לשעבר, כמו גם חברים נוספים של הוועד המנהל הם פעילי ליכוד, וכי לכן הם עושים כל שביכולתם כדי להביא למינויו של מי שהוגדר בהזדמנויות שונות כ"מועמד נוח" לכאורה לראש הממשלה. לאחר שלא צלח נסיונם למנות את בן מנחם לתפקיד מנהל הטלוויזיה מנסים מנכ"ל הרשות ויו"ר הרשות למנותו לתפקיד ניהולי מרכזי אחר והוא מנהל חטיבת החדשות. התנועה טוענת כי יכולתו הניהולית של המועמד זכתה לביקורת קשה מצד מכון פילת, שאליו פנתה רשות השידור כדי לקבל חוות דעת.

לדברי התנועה, אין זה ראוי לשלול ממנהל הטלוויזיה שיתמנה בקרוב את היכולת להשתתף בהליכי מינויו של מנהל בכיר, אשר עמו יעבוד ואשר עמו יהיה עליו לעמוד בקשר שוטף.

במיוחד תקפים הדברים בשל העובדה כי ממלא מקום מנהל הטלוויזיה מכהן מזה זמן רב כממלא מקום באופן המעורר שאלות קשות לכאורה בנוגע לעצם חוקיות המשך כהונתו בתפקיד כממלא מקום ובאשר לעצם החוקיות שבחברותו בוועדה לבחירת מנהל חטיבת החדשות.

לרשות ממלא מקום אין עומדים הכלים המחזקים את עצמאות שיקול הדעת שיש למי שנתמנה מינוי קבוע למשרה, דבר המחזק אף הוא את הצורך שבהמתנה לאיושה הקבוע של משרת מנהל הטלוויזיה.

לפיכך סבורה התנועה כי יש להימנע לפי שעה מעריכת המכרז עד אשר ימונה מנהל קבוע לטלוויזיה.

התנועה מציינת עוד כי יש להביא להחלפת חברי ועדת המכרז, אשר דעתם, כאמור, כבר קבועה לכאורה מראש, כפי שמעידות הנסיבות הנוגעות להנפקת המכרז למנהל הטלוויזיה, ובראשם יו"ר הוועד המנהל מר נתן, חבר הוועד המנהל מר ראובן שלום, ומנכ"ל רשות השידור מר יוסף בראל.
