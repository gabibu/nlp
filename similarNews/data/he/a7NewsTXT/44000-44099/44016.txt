

העיתון "דיילי טלגרף" הבריטי מדווח כי סדאם חוסיין הציב במערב עיראק משגרים של טילי הסקאד. מאזור זה שוגרו במלחמת המפרץ טילים לעבר ישראל.

העיתון "דיילי טלגרף" הבריטי מדווח כי סדאם חוסיין הציב במערב עיראק משגרים של טילי הסקאד. מאזור זה שוגרו במלחמת המפרץ טילים לעבר ישראל.

על פי הדיווח בעיתון זיהו הכוחות האמריקניים את המשגרים מניתוח של תצלומי לווין ושלחו מיד כוחות קומנדו בריטיים ואמריקניים כדי לזהות האם מדובר במשגרים אמיתיים או משגרי דמה בלבד, שהוצבו שם כדי להטעות את כוחות בנות הברית.

הכוחות יצאו מירדן והצליחו להגיע ליעדיהם שכללו גם סימון מפקדות ובונקרים של הצבא העיראקי כדי שניתן יהיה להשמידם בהפצצות מהאוויר. לא נמסר כמה ממשגרי הסקאדים התגלו לבסוף כמשגרי דמה.

השבועון "פנורמה" היוצא לאור באיטליה מביא פרטים על הנשק להשמדה המונית שבידי עיראק המסתמכים לטענתו על הדו"ח הסודי שהגישו פקחי האו"מ כפי שהובאו לידיעתו מפי מקורות ביון אמריקניים.

על פי הדיווח ב"פנורמה" מחזיק סדאם בטילי סקאד שהוחבאו ביערות בצפון עיראק ואלה על פי החשד נועדו לפגיעה בישראל ובירדן. טילים נוספים מוטמנים בעיר הנמל בצרה בדרום והם מיועדים לפגיעה במדינות המפרץ ובמטרות אמריקניות שם.

כמו כן דווח כי מצבורי נשק גדולים נמצאים מתחת לנהר טיגרי סמוך לבגדד וכן באזור העיירה תיכרית- עיר הולדתו של סדאם חוסיין.

במסיבת עיתונאים משותפת בתום פגישת בוש- בלייר הכריז נשיא ארה"ב כי ארה"ב נחושה לפרק את סדאם חוסיין מנישקו ואין צורך בהכרעה נוספת של מועצת הבטחון של האו"מ לשם כך.

בשבוע הבא תציג ארה"ב את ההוכחות המעידות על כך שסדאם מסתיר נשק להשמדה המונית.
