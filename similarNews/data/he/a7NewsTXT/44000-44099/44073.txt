

שר הביטחון שאול מופז ביקר במפעלי התעשייה הצבאית ברמת השרון וירה בתת-מקלע "תבור", אולם אף על פי שצה"ל החליט להצטייד ברובה מסוג זה ביחידות החי"ר שלו, עדיין לא יכול שר הביטחון לומר לראשי התעשייה הצבאית מתי יתחיל צה"ל להצטייד ברובה החדשני.

בתשובה לשאלות כתבים בסיום הירי במטווח התעשייה הצבאית, אמר שר הביטחון, כי ה"תבור" הוא מכלי הנשק הטובים בעולם, וכי הוא צריך לשמש את יחידות החי"ר בצה"ל ובצבאות שונים בעולם.

לאחר תום ביקור השר אמר מנהל חטיבת הנשק הקל של התעשייה הצבאית מוטי רוזן כי כבר לפני חודשים אחדים החליט מפקד זרוע היבשה האלוף יפתח רונטל להצטייד בתת-מקלע "תבור" בכל מערך החי"ר, וכי מאז מתקיימים מגעים בין התעשייה הצבאית לבין משרד הביטחון למימוש העסקה, אם כי ייתכן כי מצוקות התקציב של צה"ל יביאו לדחייה בהצטיידות.

התעשייה הצבאית ערוכה כיום לצייד את צה"ל בעשרות אלפי רובים מדגם "תבור" משנת 2003 ועד שנת 2006. רוזן הזהיר כי אם לא ימומש החוזה בהקדם ייתכן כי ייסגרו שני מפעלים המייצרים את הנשק: ברמת השרון ובקריית-שמונה, דבר שיגרום לפיטורי 200 עובדים.

ה"תבור" פותח בתעשייה הצבאית בשבע השנים האחרונות, והוא עשוי מחומרים מרוכבים. הוא עמד בניסויים מול רובה ה-M-16 תוצרת ארה"ב והתגלה כטוב ממנו מבחינת האמינות, הדיוק והנדסת האנוש.

התעשייה הצבאית נמצאת כיום במשא ומתן גם עם צבאות שונים בעולם ואולם בתעשייה הצבאית יודעים כי כל עוד צה"ל לא יצטייד ברובה זה, אין סיכוי שצבאות העולם יעשו כן.
