

במפלגת העבודה מנסים שמואל ריפמן, ראש המועצה האזורית הנגב, וגם מאיר ניצן ראש עיריית ראשון לציון, לקדם החלטה להשתתף בממשלת אחדות.

נשיא המדינה משה קצב יחל היום בסדרת פגישות עם נציגי כל הרשימות שנבחרו לכנסת ה 16, ובסיומן הוא יודיע על החלטתו להטיל על רה"מ שרון להרכיב את הממשלה הבאה.

בשתי מערכות הבחירות הקודמות לכנסת, ב 1996 וב 1999, לא היה הנשיא מעורב כלל בתהליך הרכבת הממשלה, משום שהבחירות התקיימו אז גם לראשות הממשלה. עם החזרה לשיטת הבחירות הישנה שב נשיא המדינה וממלא תפקיד בהרכבת הממשלה.

את "מצעד המפלגות" תפתח משלחת הליכוד בראשות השר ראובן ריבלין, ולצדו חברי הכנסת זאב בוים וישראל כץ והח"כ המיועד גדעון סער. אחריהם יגיעו נציגי העבודה, שינוי, ש"ס, והאיחוד הלאומי, ובשעות הערב תגיע המשלחת של מר"ץ. ביום שלישי יגיעו שאר הרשימות, וזאת בכוונה לסיים את ההליך הדי פורמלי הזה עד לסוף השבוע.

מרגע שהנשיא קצב יטיל על מי שנראה כבעל הסיכויים הגדולים ביותר להרכיב את הממשלה, דהיינו על רה"מ שרון, יהיו לשרון 28 ימים לניהול מגעים קואליציוניים, עם אפשרות לקבל שתי ארכות, בנות שבעה ימים כל אחת.

בד בבד עם הפגישות הללו צפוי היום "מפגש פסגה" בין ראש הממשלה אריאל שרון ובין יו"ר מפלגת העבודה עמרם מצנע.

במפלגת העבודה מנסים שמואל ריפמן, ראש המועצה האזורית הנגב, וגם מאיר ניצן ראש עיריית ראשון לציון, לקדם החלטה להשתתף בממשלת אחדות. ריפמן אמר לערוץ 7 כי כל המהלך של עזיבת ממשלת האחדות, מהלך שהנהיג פואד בן אליעזר, היה שגוי, וכי בשל כך ספגה מפלגת העבודה מכה קשה. ריפמן הוסיף כי בשלב זה נראה כי אין תומכים למהלך ההצטרפות לממשלת האחדות אך ברגע שהדבר יתפוס תאוצה יצטרפו בכירים במפלגה למהלך. הוא הוסיף כי חלק מהבכירים חוששים שמא ידבק בהם מחירו האפשרי של המהלך, והוא פילוג. עוד אומר ריפמן כי אברהם בורג וחיים רמון הם שהוליכו את מצנע לצעדים מוטעים. הם הציעו לו להכריז על אי נכונותו להצטרף לממשלת אחדות, וכשמצנע "קנה" את הצעותיהם איבדה העבודה חמישה מנדטים, אמר. לדבריו, חלק משיקומה של העבודה כרוך בבחינת דרכה ובהטייתה חזרה אל מרכז המפה הפוליטית. כמו כן הוא אמר כי "צריך לקחת כמה אנשים שאנחנו רואים אותם ושומעים אותם כבר עשר שנים ולהציע להם ללכת למקומות אחרים. ביניהם נמצאים רמון ובורג".
