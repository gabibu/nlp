

שר הביטחון בנימין בן אליעזר סייר אתמול בגבול הצפון ובקיבוץ מצובה, ובמסגרת סיורו אמר כי הוא מצפה להכרזה מהירה על הפסקת אש עם הפלשתינים, וזאת למרות הפיגוע החמור שאירע בנחל עירון. לדבריו, חייבים להמשיך במו"מ, ואף להאיצו. בקיבוץ התייחס בן אליעזר למצוקות התושבים בעקבות הפיגוע שבו רצחו מחבלים שישה ישראלים. הוא אמר לתושבים כי אינו מתכוון "להפר את השלווה באזור". לדבריו, "ידענו מצבים קשים פי כמה. אין קל יותר מלהצית את האש, ולי אין שום עניין בכך. כשתחליט ישראל להגיב היא תגיב, ותגיב קשה. לא הוא [מנהיג החיזבאללה] ולא הקשקשת שלו יעשו עלינו רושם", אמר.

מעט צפונית למצובה נמצאת חניתה, קיבוץ השוכן על הגבול הלבנוני, ושבתיו נושקים לגדר המערכת. במקומון של מעריב "הדף הירוק" התפרסמה כתבה ובה ניתן ביטוי לחששות המלווים את אנשי קיבוץ חניתה לאחר הפיגוע שבו שכלו את חברתם לין לבנה ובתה עטרה ליד מצובה. נוער הקיבוץ הביע את אכזבתו מכך שצה"ל, למעשה, אינו מקיים את הבטחות קציניו בטרם נסיגה מלבנון כי צה"ל ישמור עליהם "כמו שצריך". לדבריהם, הנה בשעת מבחן איש לא מנע את החדירה הקטלנית. אנשי חניתה הביעו חשש כי לא תימצא גדר, ולו גם המשוכללת ביותר, שתמנע ממחבלים השואפים להיות שאהידים לחדור מהגבול הלבנוני ולבצע פיגועים ביישובי הספר.

במהלך סיור עם כתב "מעריב" עזרא דלומי הראה עזר ארגמן מחניתה לכתב את מוצב החיזבאללה הנשקף מגבולות הקיבוץ, והחולש עליו, ואמר כי המצב בקיבוץ קשה. לדברי ארגמן, התושבים אינם מבינים כיצד התאפשרה החדירה, וחשים חשופים בעיקר לנוכח הפשטות שבה חדרו המחבלים דרך הגבול לתוך שטח ישראל.


