

נשיא המדינה משה קצב ערך אתמול ביקור תנחומים אצל משפחתו של סגן גרמן רוז'קוב בקריית-שמונה. אם המשפחה לודמילה התרגשה מאוד מהביקור, וקיבלה את הנשיא בחום רב.

רוז'קוב אמרה לנשיא כי שלטונות הצבא עשו כמיטב יכולתם כדי להביא לקבורה את בנה בכל הכבוד הראוי, וכי טקס הקבורה היה מכובד מאוד. היא סיפרה לנשיא כי בנה לא הסתיר ממנה את הסיכונים הרבים שבהם היה נתון במהלך שירותו הצבאי, ואמר לה לא אחת: "פעם אני מסתער ומחפים עלי, ופעם אחרים מסתערים, ואני מחפה עליהם".

ובאשר לפיגוע בוואדי ערה, אמר הנשיא בצאתו מבית המשפחה: "אם הפיגועים יימשכו יהיה בכך הוכחה נוספת לחוסר אחריותו של ערפאת, ולחוסר רגישותו לחיי-אדם. הוא אשם אישית בהתפתחויות הקשות האלה, והוא היחיד שיכול לעצור אותם. עם זאת, נצטרך להמתין ולראות אם ערפאת ימלא את ההתחייבויות שנתן לארה"ב. אמינותו כלפי ארה"ב נמצאת עתה במבחן".

ובנושא הפסגה הערבית בבירות אמר הנשיא: "הפלשתינים עוסקים במסע נפשע של שפיכות-דמים, והוא מתנהל נגדנו כמעט שנה ומחצה. במשך כל התקופה הזאת נהגנו באיפוק ובהבלגה. אנו מנסים את כל הדרכים והטכניקות, אבל צריך להבין שהאיפוק וההבלגה אינם דבר בלתי סופי. יגיע שלב שבו נצטרך להגיד "סוף, ודי!", שאין תוחלת בכל המגעים המדיניים. אני מקווה שלא נגיע לשלב הזה. על ערפאת לקבל עליו אחריות, ולפעול מתוך רגישות לצורכי עמו. הוא לא יהיה פרפר חופשי, ימשיך להסית ואנחנו נשב בחיבוק-ידיים".


