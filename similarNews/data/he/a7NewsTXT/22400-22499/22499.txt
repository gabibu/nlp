

משרד החוץ האמריקני אישר רשמית כי החליט לצרף את ארגון "גדודי חללי אל אקצה" לרשימת ארגוני הטרור הזרים.

"שר החוץ קולין פאוול הודיע לקונגרס על ההחלטה, והוא מתכוון לפעול על מנת שהתהליך יושלם במהירות", אמר סגן דובר משרד החוץ האמריקני, פיליפ ריקר.

ריקר גם השמיע אזהרה לערפאת, ואמר: "עכשיו זה הרגע בו עליו לפעול נגד הקבוצות הקיצוניות האחראיות לפיגועי ההתאבדות ולאלימות נגד ישראלים".

נזכיר כי בשבוע שעבר חתמו 230 צירים בקונגרס על מכתב שנשלח לנשיא האמריקני ג'ורג' בוש ובו דרישה להוסיף שלושה ארגוני טרור המקורבים לערפאת לרשימת ארגוני הטרור. במכתב מוזכרים "גדודי חללי אל- אקצה" של הפתח', התנזים וכוח 17, משמרו האישי של ערפאת.

נציין כי עד כה הכריזה ארה"ב על 28 קבוצות כארגוני טרור, *בהן חמאס, הג'יהאד האיסלאמי והחזית העממית לשחרור פלשתין.
