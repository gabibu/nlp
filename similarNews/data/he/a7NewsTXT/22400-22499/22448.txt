

העיתונות העיראקית עוסקת היום בהרחבה על מסעו של סגן נשיא ארה"ב דיק צ'ייני במזה"ת. כתבי העיתונים טוענים כי צ'ייני לא הצליח לזכות בתמיכה ערבית גורפת למתקפה צבאית אמריקנית אפשרית נגד עיראק.

"צ'ייני קיבל סטירה שלא ציפה לה", נאמר ביומון "אל ג'ומהוריה". על פי היומון, עיראק "לא הופתעה מכישלון שליחותו של צ'ייני ומשובו לוושינגטון בידיים ריקות, דבר המצביע על כישלון מדיניות החוץ של ארה"ב המתבססת על הפחדה, תוקפנות וסחטנות".

היומון "א-ת'אורה", בטאון מפלגת הבעת' שבשלטון, מציין כי מסעו של צ'ייני "הוכן על בסיס לא הגיוני, שלא התייחס להתפתחות העולם והאיזור בתריסר השנים שחלפו מאז משבר המפרץ, ב-1990".

סוכנות הידיעות הרשמית של עיראק מציינת כי "דיק צ'ייני עזב את מדינות ערב כשהוא מאוכזב קשות, לאחר שנכשל כישלון חרוץ בניסיונו לשכנע את מנהיגי תשע המדינות הערביות בהן ביקר לקבל את הטיעונים והשקרים שמטיחה וושינגטון בעיראק".
