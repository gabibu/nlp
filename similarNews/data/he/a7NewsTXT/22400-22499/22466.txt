

בטרם הונחו רגבי האדמה על קברו של אחרון הנרצחים בפיגוע בוואדי ערה התפוצץ מחבל נוסף בפינת הרחובות המלך ג'ורג' וההסתדרות בירושלים. כתבנו קובי פינקלר מוסר כי בפיגוע זה נרצחו שלושה אזרחים ונפצעו 81 נוספים. ארבעה נפצעו קשה, ואחד מהם נפטר מפצעיו בבית החולים.

בפיגוע נרצחו גד שמש בן 34 ואשתו ציפי מירושלים. הם היו בשנות ה-30 לחייהם והותירו שני ילדים קטנים. ההרוג השלישי הוא יצחק כהן בן 48 ממודיעין.

מפקד מחוז ירושלים ניצב מיקי לוי מסר כי המחבל פוצץ עצמו על המדרכה, ליד הולכי הרגל. הוא נשא על גופו מטען גדול, שכלל מסמרים וברגים להגברת עוצמתה של הפגיעה.

פיגוע זה, כיממה אחרי הפיגוע הקשה בוואדי ערה גרר גל תגובות חריפות מצדם של שרים ואישי ציבור.
יו"ר ש"ס אלי ישי אמר כי "יש לפעול בכל הכוח בכל שטחי הרש"פ, עד שהפלשתינים ייכנעו ויבקשו הם הפסקת אש". לדבריו, "אנחנו נמצאים במלחמה, 'ובמלחמה כמו במלחמה': יש לנקוט פעולות קשות בים, באוויר וביבשה עד שהפלשתינים הם שיבקשו להכריז על הפסקת אש". ישי הוסיף כי "ערפאת מבצע את הפיגועים בעצמו, באמצעות הארגונים שלו".

יו"ר "חרות" ח"כ מיכאל קליינר קרא למרי אזרחי, שמטרתו תהיה לגרום לממשלה לפעול. קליינר הבהיר כי "ללא מחאה ציבורית חריפה תמשיך ממשלת שרון ופרס להשתעבד לטרור ולהניח לו להכתיב את סדר יומנו".

בתגובה לפיגוע אמר סגן השר לבטחון הפנים גדעון עזרא כי זיני צריך לעזוב ולתת לישראל להילחם בטרור כפי שצריך. "צריך לתת מענה קשה, יותר ממה שהיה עד עכשיו. ערפאת הוא פושע מלחמה, וצריך לצרף אותו למילוסביץ' בבית הדין הבינלאומי בהאג''.

הרש"פ גינתה את הפיגוע בירושלים, והודיעה כי תעצור את האחראים לו. יועצו של ערפאת נביל אבו רודיינה אמר כי שר החוץ של ארה"ב קולין פאוול טלפן לערפאת ואמר לו שמעשה הטרור פוגע במאמציו של זיני להגיע להפסקת אש.

בעוד הרש"פ מגנה את הפיגוע קיבל עליו ארגון הפתח', הארגון המרכזי בארגונו של ערפאת, אש"ף את האחריות עליו. בהודעה שנמסרה בטלוויזיה של החיזבאללה אל-מנאר בלבנון ושהופצה בכרוזים בשכם, נמסר כי המחבל שפוצץ עצמו הוא מוחמד חשאיקה, בן 22, תושב העיירה טאלוזה שמצפון לשכם.

בפגישתם בערב סיפר שר הביטחון בנימין בן אליעזר לשליח זיני כי לפני חמישה ימים נעצר המחבל המתאבד מוחמד חשאיקה בטול כרם בידי הפלשתינים, והם ביקשו מכוחות הביטחון של ישראל שיאפשרו את העברתו לרמאללה, והאישור ניתן. ברגותי ואנשיו דאגו לשחררו במקום לכלוא אותו,
והתוצאה - הפיגוע הרצחני בירושלים.

זמן קצר לפני הפיגוע נאם שר הביטחון בפני מרכז מפלגת העבודה. בנאומו אמר כי בעת הזאת אסור למפלגה לעזוב את הממשלה. לדבריו, גם המצב הבטחוני אינו מאפשר זאת, אך גם משום שללא נוכחות מפלגת העבודה התהליך המדיני לא היה מתקיים. "נוכחותנו חיונית כדי לא לתת לתהליך הזה לחמוק, גם אם הוא יסתכם בהפסקת אש בלבד", אמר.

שר הביטחון הביע אופטימיות באשר לסיכויים שתושג הפסקת אש. לדבריו "יש סימנים להפוגה". עם זאת אמר בן אליעזר כי הוא חושש לומר דברים כגון אלה, מפני ש "בכל פעם שאני אומר זאת, שתי דקות אחרי זה אומרים לי שהתפוצץ אוטובוס".
דקות ספורות לאחר דבריו אירע הפיגוע בירושלים, ובעקבותיו ביטל שר הביטחון את פגישת "שרינו".
