

"התנועה להגינות בתקשורת" ממשיכה להפגין מול בניין הטלוויזיה בירושלים. יצחק זיוון, מראשי התנועה היוזמת את הפעילות, אמר בערוץ 7 כי מאבקה של התנועה הוא על השתתת הגינות בתקשורת הישראלית.

לדבריו, יש לקחת בחשבון כי בכל דיווח של שדרן או מראיין טמונה גם השקפתו האישית, ולכן מאחר שבערוצים הממלכתיים "קול ישראל" ו"גלי צה"ל" יש רוב לשדרנים ולמראיינים השייכים לצד השמאלי של המפה הפוליטית, יש לפעול לשילובם של אנשי תקשורת בעלי אוריינטציה ימנית. זיוון אמר כי אינו רואה פסול בהשמעת דעות כולל כאלו שהן אנטי ישראליות כמו זו של הסרבנים, שאותה הוא שולל. אין מניעה שהתקשורת תדווח עליהם, אומר זיוון.

השאלה היא באיזה אופן מדווחים עליהם. לדבריו, לעורכי החדשות בטלוויזיה יש אפשרות גדולה להשפיע, והם מנצלים ניצול מרבי את האפשרות הזאת. זוהי, למשל, דרכו של ישראל סגל, איש שמאל מובהק, העורך את תכניתו של המראיין גבי גזית בערוץ 2. מגמתה הברורה של התכנית היא להשפיע על עם ישראל בכיוון אחד, אומר זיוון, ולכן אם עורכים מהשמאל אינם יכולים "להתגבר על יצרם", כלשונו, ועריכתם נותנת ביטוי רק לצד אחד של המפה הפוליטית הרי שיש לאפשר גם לאנשי ימין לערוך חדשות ולראיין בתוכניות talk-show. בכך תופקע בלעדיותו של השמאל על תכניות אלו, דבר העולה בקנה אחד עם דרישות החוק לאיזון בתקשורת.
זיוון ציין כי המאבק על ההגינות בתקשורת נובע גם מאופי המאבק המתקיים בין ישראל לאויביה, שהוא בעיקרו מאבק תקשורתי פסיכולוגי, ולא רק עם טנקים. האויב, לדבריו, מנסה לדכא את אזרחי המדינה וליאשם. משום כך, לדבריו, אפשר להחשיב את התקשורת לא ככלי עזר ציבורי, אלא כשחקן ראשי. זיוון ציין כי אנשי תקשורת השואפים לדווח באובייקטיביות טועים בגישתם. "אם התקשורת הצרפתית מדווחת בניטראליות על מה שמתרחש באזורנו אפשר לקבל זאת בהבנה", הסביר זיוון, "אולם התקשורת הישראלית היא של עם ישראל, ולכן עליה להיות פרו ישראלית כמו שתקשורת אמריקנית צריכה להיות פרו אמריקנית".


