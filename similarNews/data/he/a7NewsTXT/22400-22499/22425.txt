

תחנת הרדיו הפופולרית באפגניסטן, שהפעיל הפנטגון במלחמה שם, ירדה מעל גלי האתר. כך דיווח אתר USA today. ביום שלישי שבה היחידה "כנף 193", השייכת למבצעים המיוחדים במשמר הלאומי האווירי של פנסילבניה, לבסיסה, לאחר שבמשך שישה חודשים טסה מעל שמי אפגניסטן, ושידרה 24 שעות ביממה.

תחנת הרדיו של "כנף 193" הייתה מהתחנות הפופולריות ביותר באפגניסטן, והיוותה חלק מהמערך המלחמתי פסיכולוגי של הפנטגון במלחמתו בטליבאן. רוב זמנם בילו אנשי היחידה באוויר, במשמרות של 9 שעות לכל אחד, כך אמר סגן מפקד היחידה ג'ים ליליס בשובם מהאזור שבו פעלו. חלק מהם אף שבו באותם המטוסים שבהם שידרו שעות על גבי שעות.

סיסמתה של היחידה הייתה: "אינם נראים - תמיד נשמעים", והיא ביצעה יותר מ 300 משימות. המטרה הייתה לשדר לאפגנים, שידוע היה שהם טמנו מכשירי רדיו בזמן שלטונם של הטליבאן שלא אפשרו האזנה לרדיו. האמריקנים ניצלו את שידורי התחנה למסירת הודעות לאפגנים, כגון היכן לאסוף משלוחי מזון, שיגרו אזהרות על מתקפות אמריקניות כדי למנוע פגיעה בחפים מפשע ושידרו מסרי הרגעה האומרים שהמלחמה של ארה"ב היא נגד הטליבאן ולא נגד האפגנים. התחנה שימשה גם את צרכי הפנטגון במלחמתו נגד הטליבאן, בשידור מסרים שיצרו דמורליזציה בקרב האויב. בין השאר הבליטו השידורים את איכות הנשק האמריקני לעומת דלותו של זה שבידי הטליבאן. "הי טליבאן" נאמר בשידור, "אתם אבודים". אנחנו משתמשים בשיא הטכנולוגיה ואתם משתמשים בציוד מיושן ובלתי יעיל.

אחד ממוקדי המשיכה להאזנה לתחנה, אמרו אנשי היחידה, הייתה מוסיקה אפגנית. התחנה שידרה מוסיקה שנחשבה למחתרתית בזמן שלטון הטליבאן. מתחקירים שנערכו התברר כי אחוזי ההאזנה לתחנה היו גבוהים. התחנה אף העלתה מספר פעמים מרואיינים ששידרו בשידור חי לאפגנים. לדברי אנשי היחידה, כל מה שהיה במטוס הוא ערמות של אביזרי ציוד לשידור המעוגנות על רגלי מתכת ומולן עמדות הפעלה, והשהייה בו הייתה של משמרות בנות 9 שעות. מה שהקל על השהייה הממושכת בתוך המטוס הוא המחשבה שהפעולה נושאת אופי הומניטרי ומסייעת לאוכלוסייה.


