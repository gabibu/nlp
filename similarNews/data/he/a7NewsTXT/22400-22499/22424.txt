

"אין גן עדן למי שיוצר לזולתו גיהינום. גם עולם הבא אין לו. מלחמת השחרור עדיין לא הסתיימה. זו מלחמה קשה שנכפתה עלינו, ואסור לנו לאבד את העשתונות", אמר אתמול הרב הראשי לישראל הרב ישראל מאיר לאו בעקבות הפיגוע בנחל עירון בשעות הבוקר.

הרב לאו הוסיף: "אף על פי שחשבנו כי עם הקמת המדינה הסתיימה מלחמת השחרור, התברר שעדיין יש לנו אויביםשלא השלימו עם עצם עובדת קיומנו, והם דווקא בתוך הארץ. לדידם אין כל הבדל בין פסגות, נצרים, חדרה, עפולה, כפר סבא, חיפה או ירושלים. אותם מעניין רק שהם אינם מכירים בזכות השיבה של העם היהודי למולדתו ההיסטורית. לנו, אני אומר, אסור להישבר. אותנו לא יכופפו ולא ישברו. אנחנו עם קשה עורף. אסור לשקוע ביאוש. עברו בסך הכל 28 שנים ממלחמת יום הכיפורים, שבה קברנו 2659 בנים בתוך 18 יום, והסבר היה כשמנייננו היה 3.5 מיליון תושבים בלבד. האבדות אז היו עצומות, אבל התעודדנו, התגברנו, קלטנו עלייה והמשכנו את הדרך. בכל דור ודור עומדים עלינו לכלותנו, והקדוש ברוך הוא מצילנו מידם".

הרב לאו אמר את הדברים בטקס חנוכת מרפאה רב-תחומית של כולל חב"ד בצפת, המיועדת לציבור החרדי, ושהותאמה לצורכי החרדים ונזקקים.


