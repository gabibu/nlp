

העיתון "אלמוסתקבל" (לבנון) פירסם ביום 19.3.2002 את הקטע הבא: "תנועת האחים המוסלמים במצרים ערכה לפני מספר ימים עצרת בלב ליבה של קהיר, באוניברסיטת אלאזהר. בעצרת, בה השתתפו כאלף סטודנטים, נאם באמצעות הטלפון אחמד יאסין, מנהיג החמאס, אשר תנועתו נחשבת לאחד הפלגים של תנועת האחים המוסלמים העולמית.

"הכרוז בעצרת שיבח את פועלה של תנועת החמאס במאבקם נגד ישראל. במוקד העצרת הוצגו שמונה פעילים של האחים המוסלמים, שהופיעו רעולי פנים בכיסוי שחור ועל מצחם סרט שעליו כתוב: "הג'יהאד דרכנו". השמונה הפגינו שיטות לחימה ובין היתר תקיפת חיילים ישראלים. אחד הפעילים ציין את הדברים הבאים: 'אנו המתאבדים הראשונים (במצרים) אשר בחרו במוות לשם הגנה על העם הפלשתיני המוסלמי'.

"לדבריו, פעילותם מכוונת נגד 'האויב הישראלי' ואין בכוונתם לבצע פעילות אלימה בתוך מצרים.

חתירתם הינה להביא לשחרור כל פלשתין, תוך שיתוף פעולה עם תנועת הפתח' (בראשות ערפאת), החמאס, הג'האד האסלאמי ושאר הארגונים הפלשתיניים". כתב העיתון אלמוסתקבל ציין כי זו הפעם הראשונה, מאז שנות הארבעים, בה בחרה תנועת האחים המוסלמים במצרים לצאת לפעילות מזוינת נגד ישראל, באמצעות המנגנון החשאי בתוך התנועה.

הידיעה הועברה באדיבות הסוכנות היהודית לישראל.



