

מאה נציגי הקהילות היהודיות במרכז ומערב אוקראינה התכנסו יחדיו לסמינר ראשי-קהילות שקיים "איגוד הקהילות היהודיות" לקראת החג הקרב, ובו יעשו שליחי חב"ד את הפסח יחד עם הקהילות היהודיות, ויערכו מאות סדרים ציבוריים בכל רחבי אוקראינה. ראשי הקהילות נתקבצו איש איש ממקום יישובו אל האולם המפואר שבמכללת "חיה-מושקא" בז'יטומיר.

טרם הוחל בטקס הוצמד לכל אחד מהמשתתפים בו תג מיוחד המציין את שמו ואת האזור שבו הוא משמש כראש-קהילה. הנוכחים התרפקו איש על צווארי רעהו, החליפו חוויות מהפעילות היהודית בעירם, והסבו סביב השולחנות הערוכים.

בכנס הפתיחה נכחו חברי משרד הדתות האוקראיני, וביניהם סגן שר הדתות מר ניגוצ'נקי. "נכונותם של אנשי הציבור הבכירים לבוא ולהשתתף באירוע מעין זה ממחישה את מעמד היהדות כיום באוקראינה", אומר לנו מנכ"ל איגוד הקהילות, הרב נחום תמרין.

סגן שר הדתות האוקראיני מנה בפני הקהל 3500 מבנים יהודיים שהוחזרו בשנה האחרונה לקהילה היהודית במערב אוקראינה, והוסיף כי "הדת היא אסטרטגיה של הממשל, המשלב את מוסדותיה עם מוסדות המדינה". בסיום דבריו הכריז על הענקת ספריית קריאה לידי ביה"ס היהודי בז'יטומיר כמחווה על הצטיינותו בסדר וניקיון, כפי שנוכח הוא בעצמו בבקרו בביה"ס לפני כחודש.

רבה הראשי של מערב אוקראינה הרב שלמה וילהלם הציג את פעילות חג הפסח המתוכננת, ואת תוכנית סדרי הפסח הציבוריים שיערכו 50 השליחים מישראל בכל הגליל כולו.

במהלך היום התנהלו סדנאות בהלכות החג בידי שליחי-חב"ד הרב מנחם-מנדל טייכמן והרב נחשון רובין, וחולקו כל המצרכים הדרושים לימי החג בעבור הקהילות.

בסיום הערב התקיים באנקט חגיגי, בניצוחה של התזמורת היהודית מקורוסטין.

"לשנה הבאה בירושלים הבנויה!..." חתם הרב הראשי הרב וילהלם את הסמינר, וראשי הקהילות שבו איש איש לעירו ולקהילתו, להיות נציגים גאים של יהדות אוקראינה.


