

בשעות הערב, זמן קצר לפני שהחלו נציגים ישראליים ופלשתיניים בפגישת הוועדה הבטחונית העליונה בתל אביב מסרו כוחות הביטחון על היערכות ועל כוננות מוגברת, שסיבתה - מידע המתריע מפני פיגועים בכל מרחב קו התפר.

בעקבות הפיגוע הקשה בנחל עירון התכנס אתמול הקבינט המדיני-בטחוני לישיבה, ובה אמר ראש הממשלה כי ישראל תגיב על הפיגוע. מאוחר יותר אמר שרון בפתחה של ישיבת הקבינט הכלכלי-חברתי כי משיחתו עם הגנרל זיני עולה ש"אנחנו רואים את חומרת המצב עין בעין. מה שאנחנו רואים הוא שערפאת אינו סר ממדיניות הטרור, לא נקט שום צעד, ולא הנחה כל הנחיה למניעת הטרור. הדבר חמור בעינינו, ואנו ננקוט את אמצעים המתאימים כדי להגיב על המצב", דברי רה"מ שרון.

לעומתו אמר שר החוץ שמעון פרס כי ישראל צריכה לנהוג בפלשתינים באמפתיה, וזאת כדי לא לדחוף אותם לידיו של ערפאת. פרס העריך כי בסופו של דבר יורשה ערפאת לצאת לביירות לכינוס המדינות הערביות.

בתום ישיבת הקבינט המדיני-ביטחוני אמר השר שלמה בניזרי, חבר הקבינט, כי גורמי מודיעין שונים השמיעו את הערכותיהם בישיבה, ולפיהן ישראל ניצבת בשנה הקרובה בפני מתקפת טרור ערבי, וכי התמונה החזויה היא "תוהו ובוהו וחושך על פני תהום", כדבריו.

בתגובה לפיגוע בנחל עירון אמר יו"ר "חרות" ח"כ מיכאל קליינר: "המשך הפיגועים בשעה ששרון חוזר למתווה הויתורים הכואבים הוא הוכחה לכך שיותר משרוצים הפלשתינים מדינה הם רוצים להרוג יהודים". ובאשר להתנהגותם של אנשי הדרג המדיני, לדבריו, הם מעדיפים לדאוג ליחסי ציבור למדינה על פני שמירה על חיי יהודים.

ראש התנזים מרוואן ברגותי אמר אתמול כי האינתיפאדה תימשך "עד להוצאת הכיבוש הישראלי מעל אדמת פלשתין והחזרת ישראל לגבולות 67'". בראיון לתחנות טלוויזיה ערביות אמר ברגותי כי למרות הוראתו של ערפאת להפסיק את האש, "העם הפלשתיני עצמו לא ישתוק ולא יסבול את המשך צעדיה היום-יומיים של ישראל נגדו". יצוין כי רבים מהפרשנים לענייני ערבים דיווחו כי ערפאת נתן הוראה למרוואן ברגותי ולשאר מנהיגי המחבלים להתעלם מהצהרותיו הפומביות שבהן הוא קורא להפסיק את האש.

גם ארגוני החמאס והג'יהאד האיסלאמי הודיעו אתמול שלא יצייתו להפסקת האש שהכריז ערפאת.
התקשורת הפלשתינית אינה מתייחסת להפסקת האש, כך אמר אתמול לערוץ 7 איתמר מרכוס, העומד בראש המכון "מבט לתקשורת הפלשתינית". לדבריו, לאורך כל הדרך, גם אחרי הסכם טנט המקורי מסקרת העיתונות הפלשתינית את מהלכיו בדרך שאופיינית להתנהלותו הדו-פרצופית. לדוגמא, בעמוד אחד מדווח העיתון על הפסקת האש ובה בעת בעמוד הבא מובאים דבריהם של התומכים בהמשך הפיגועים. כך בעצם פועל ערפאת, אומר מרכוס: מצד אחד הוא "מפיק" הצהרות על הפסקת אש, ומצד שני הוא ממשיך בפיגועים.

מרכוס ציין כי ההנחה שארגוני החבלה פועלים באופן עצמאי היא משוללת בסיס, מפני שאת המשכורות מקבלים המחבלים מהרש"פ, והיא שתומכת בהם ובפעילותם.

עוד ציין מרכוס כי מזה שנה וחצי ערפאת שרוי באופוריה של "ניצחון". הבידוד שבו שרויה ישראל, ומה שנראה לו כתהליך התפוררותה של החברה הישראלית גורמים לו לחשוב שהוא מנצח, אומר מרכוס. גם כשיהודים נרצחים זהו "ניצחון" בעבורו, וגם כאשר ערבים נהרגים הוא צובר אהדה.


