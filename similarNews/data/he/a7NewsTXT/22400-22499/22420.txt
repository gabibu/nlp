

במשך כל שעות היום והערב המשיכו אתמול המחבלים בהתקפות הטרור.

כתבנו קובי פינקלר דיווח כי אזרחית ישראלית נפצעה בשעות הלילה באורח קל מירי מחבלים לעבר רכבה סמוך לכפר עזון בשומרון. אמבולנס פינה את הפצועה לבית החולים מאיר בכפר סבא.

בשעות הלילה ירו מחבלים לעבר רכב ישראלי סמוך לכפר סאלם באזור ג'נין. איש לא נפגע, ולא נגרם נזק.

בשעות הערב הבעירו ערבים צמיגים על כביש עוקף עזון בשומרון. בצמיגים הוטמן מטען חבלה שפורק על ידי כוחות צה"ל שהגיעו למקום. באותה עת נסגר הכביש בין כפר סבא לקדומים לתנועה.

אש נפתחה גם לעבר בסיס מג"ב שמדרום לרמאללה. לא היו נפגעים.

לפנות ערב אתמול ירו המחבלים לעבר שני רכבים ישראלים בכביש עוקף עבוד בבנימין. לא היו נפגעים, ולא נגרם נזק לרכוש.

מחבלים השליכו אתמול בצהרים בקבוק תבערה על צוות משמר הגבול ליד האוריינט האוס בירושלים. הבקבוק התלקח על הכביש. לא היו נפגעים ולא נגרם נזק. המשטרה סרקה את האזור ועצרה חשוד.
בגבול ישראל מצרים, סמוך לרפיח, התפוצץ אתמול מטען ליד כוח של צה"ל. לא היו נפגעים.


