

ראש הממשלה אריאל שרון, הכחיש חלקית את הפרסומים בעיתון הבריטי "פוריין ריפורט" על כוונתו להיכנס לשטחי הרש"פ ביש"ע, להרוג אלפי ערבים ואחר-כך לצאת מאזורים אלו, תוך פינוי היישובים היהודיים מהם.

ה"פוריין ריפורט" פרסם בתחילת השבוע את הידיעה והעריך כי שרון "כשל בביצוע תוכניתו, שפירט בעיתון". כתב עתי"ם מוסר, כי בתשובה לשאלות עיתונאים בבאר-שבע, לא היה מוכן שרון להתייחס לחלק הראשון של הפרסום, בדבר התוכנית לכבוש את שטחי הרש"פ ולסגת מהם רק לאחר הריגת אלפי ערבים. הוא התייחס רק לפרסום על כוונתו לפנות את היישובים היהודיים ואמר שזו הפצת שמועות שווא, שאין להן כל שחר. הוא אמר: "אני נמצא היום בבאר-שבע עם שר השיכון עם סגנו ועם מנכ"ל משרד השיכון. אנחנו בונים ולא הורסים".
