

"היו שם בתחנה באום אל פחם חמישה נוסעים, עצרתי ולקחתי אותם. כשיצאתי מהתחנה ועברתי את הרמזור, פתאום היה פיצוץ", כך תיאר יוסי בן יוסף, נהג האוטובוס בקו 823 מתל אביב לנצרת את הרגעים שחלפו בין עלייתו של המחבל לאוטובוס ועד להפעלת המטען, שקטל שבעה ישראלים ופצע כ-30 אנשים.

כתבנו קובי פינקלר דיווח כי לדברי אחת מהפצועות, המחבל עלה בצומת, ובמהלך כניסתו אל תוך האוטובוס הוא חייך, בעודו לועס מסטיק. לדבריה, מיד עלתה מחשבה במוחה כי הוא מחבל, אך בטרם הספיקה להתריע על כך הוא התפוצץ.

חללי פיגוע התופת בצומת מוסמוס שבנחל עירון הם החיילים סמל מיכאל אלטפירו הי"ד בן 19 מפרדס חנה, רב-נגד מאיר פחימה הי"ד בן 40 מחדרה, ששירת בצבא קבע, סמ"ר שמעון אדרעי הי"ד בן 20 מפרדס חנה, ורב"ט אהרון רביבו הי"ד בן 19 מעפולה, וכן אלון גולדנברג הי"ד בן 27 מתל אביב ומהנטו מוגוס הי"ד בן 75 מחולון.

הג'יהאד האיסלמי הודיע באמצעות רמקולים במסגדי ג'נין כי הוא האחראי לביצוע הפיגוע בנחל עירון. הרש"פ, לעומת זאת, "גינתה את הפיגוע". בהודעתה פרסמה הרש"פ כי יש להימנע מפגיעה באזרחים בתוך מדינת ישראל.


