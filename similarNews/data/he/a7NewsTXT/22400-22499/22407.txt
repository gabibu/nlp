

יותר מ- 600 עולים צעירים מרחבי העולם, שעלו באחרונה לארץ במסגרת תוכניות הסוכנות היהודית, וכן עולים בודדים המשרתים בצה''ל, יתארחו בליל הסדר בבתי משפחות ישראליות ותיקות במסגרת המבצע "יחד בסדר", של המחלקה לעליה וקליטה בסוכנות היהודית. השקת המבצע התקיימה השבוע במשכן הנשיא בירושלים, במפגש הכרות בין חלק מהעולים הבודדים לבין נציגי המשפחות המארחות, שהתנדבו למבצע.

בטקס השתתפו נשיא המדינה משה קצב, יו''ר הנהלת הסוכנות היהודית סלי מרידור ויו''ר הוועדה לעליה וקליטה בסוכנות היהודית אריה אזולאי. במסגרת הטקס נערך מפגש מרגש בין 42 חיילים בודדים מחבר המדינות לבין הוריהם, שהובאו על ידי הסוכנות היהודית לביקור מיוחד בישראל, לקראת חג הפסח.

האורחים הצעירים הם בני נוער, שעלו לארץ ללא הוריהם במסגרת התוכניות החינוכיות של הסוכנות היהודית, כמו סל''ה (סטודנטים לפני הורים) ונעל''ה (נוער עולה לפני הורים), חיילים בודדים וסטודנטים עולים מרחבי העולם.

הידיעה הועברה באדיבות הסוכנות היהודית לישראל.

