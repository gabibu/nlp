

עופר נמרודי שוחרר אתמול מבית המעצר "הדרים" שבשרון לאחר שוועדת השחרורים שליד שירות בתי הסוהר נענתה לבקשתו לנכות שליש מתקופת מאסרו. בדיון שנערך ביום שלישי בצהריים בוועדת השחרורים ביקשה הפרקליטות מחברי הוועדה לעכב את ביצוע השחרור בשבעה ימים, וזאת כדי שתוכל לעתור נגד ההחלטה.

אתמול החליטה הפרקליטות שלא לערער על ההחלטה ונמרודי השתחרר לאלתר. בנמקה את החלטתה הזכירה ועדת השחרורים בין היתר את דברי השופטת אופיר-תום בבית המשפט המחוזי בתל אביב. היא ציינה שהוויתור שוויתרה התביעה על הסעיף של עבירת ניסיון לקשור קשר לרצח, שיוחסה לנמרודי בכתב האישום המקורי, היא הורדה משמעותית במפלס האשמה. משום כך, אמרה השופטת, הדמות המצטיירת שונה בתכלית מזו שהצטיירה בכתב האישום המקורי. "בין כך או בין כך אין חולק, כמדומני, שדי במחיקתו של האישום הראשון לבדו, השוכן במדורי האלימות הפיסית הקשה ביותר, כדי להסיר מהנאשם אותו כתם נורא של עבריין מסוכן ואלים, שהודבק לו, ואשר נמצא בסופו של יום חסר בסיס", קבעה השופטת.

הוועדה גם ציינה את העובדה שהתקשורת כבר שפטה את נמרודי והענישה אותו, וכן הצביעה באהדה על העובדה שהביע חרטה על מעשיו, וכי בכלא הוא התנהג למופת.

כאמור, בעקבות החלטת הוועדה, ולאחר שהפרקליטות החליטה שלא לערער נגד אותה החלטה שוחרר נמרודי.


