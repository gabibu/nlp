

החל השלב הראשון במבצע גירוש העובדים הזרים מהארץ: המשטרה עצרה הלילה והבוקר 140 עובדים זרים ששהו בארץ ללא אישור. כמו כן הועברו לחקירה 17 מעסיקים שהעסיקו ללא אישור עובדים זרים.

יש להזכיר כי מאות שוטרים, נציגי משרד הפנים ואנשי משרד העבודה והרווחה נפרשו אמש ברחבי הארץ, ולפנות בוקר פשטו הכוחות על מוקדים של עובדים זרים בירושלים, בתל אביב ובבאר שבע, כדי לעצרם בשעות הבוקר המוקדמות לפני שהם יוצאים לעבודתם , בדרך לגירוש.

בכלא מעשיהו פונו מאות מקומות כליאה לצורך העניין ובשב"ס נערכים לקליטת העצורים.

המטרה הסופית היא להביא לגירושם של 50 אלף עובדים זרים בלתי חוקיים, מבין רבע מיליון העובדים המתגוררים כיום בישראל.

הבעיה העיקרית שעומדת כעת בפני מינהלת היא היעדר מקומות כליאה. בסוף השבוע יבוא לידי סיום המכרז שיכריע אילו בתי מלון ישמשו כמקומות משמורת לעובדים הזרים שייעצרו.


