

שר הדתות אשר אוחנה קיבל את המלצת בג"צ שלא לבחור היום שני דיינים לבית הדין הגדול ולהסתפק בבחירת 5 דיינים לבתי הדין האזוריים.

כתב עתי"ם מציין, שבכך התקבלה עמדתה של התנועה לאיכות השלטון שעתרה לבג"צ בטענה שנפלו פגמים בעבודת הוועדה לבחירת דיינים וכי יש להפריד בין בחירת הדיינים לבית הדין הגדול לבין בחירת הדיינים לבתי הדין האזוריים.

היועץ המשפטי לממשלה המליץ לשר הדתות להפריד בין בחירת הדיינים, אבל השר אוחנה סירב לקבל את המלצת היועץ, ונאלץ לעשות זאת עקב המלצתם התקיפה של שופטי בג"צ אליהו מצא, מישאל חשין ואשר גרוניס.

השופט מצא אמר בדיון, כי לא כל מה שחוקי הוא בסדר "לא כל מה שכשר הוא גם טעים". גם השופט חשין הצטרף לביקורת על הוועדה לבחירת הדיינים ואמר, כי לחברי הוועדה אין רשימה מסודרת מי מועמד להיות דיין בבית הדין הגדול. "זו פגיעה קשה באנשים רבים שרואים עצמם מועמדים", אמר חשין.


