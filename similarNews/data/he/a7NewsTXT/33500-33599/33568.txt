

פרופ' אבישי ברוורמן, נשיא אוניברסיטת בן גוריון, תיאר אמש את תפקודה של המדינה בתחום החינוך כ"כושל".

בראיון לערוץ 10 לרגל פתיחת שנת הלימודים אמר ברוורמן כי במערכת המדינית מודדים כל דבר על פי התוצאות בטווח הקצר. "ברור שבמערכת החינוך אנחנו בירידה. ירדנו במתמטיקה ובמקצועות אחרים, והשאלה היא איך אנחנו משנים את המגמה הזאת". פרופ' ברוורמן השיב על השאלה שהציב ואמר כי רק בעזרת חזון ותוכנית לטווח ארוך אפשר לשנות את מגמת החינוך בארץ.

בעניין אחר ציין ברוורמן כי במדינת ישראל יש הנוער הטוב ביותר בעולם. "באוניברסיטה אני רואה איך הם משרתים במילואים ומעורבים בקהילה", הוא ציין, וסיכם כי לדעתו רוב הציבור בארץ מבקש את הרוח הזאת, וכי לכך יש לכוון את מערכת החינוך כולה.
