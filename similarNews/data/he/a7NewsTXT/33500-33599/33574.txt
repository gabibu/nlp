

113 בני נוער יהודים מצרפת, שהגיעו ארצה בשבועיים האחרונים, החלו השבוע את שנת הלימודים התשס"ג בבתי ספר בישראל, כך מדווחת הסוכנות היהודית.

במסגרת פרויקט "נעל"ה", (נוער עולה לפני הורים), המשותף למשרד החינוך ולסוכנות היהודית, הגיעו הצעירים ארצה לשלוש שנות לימודי תיכון. במסגרת פרויקט זה משתתפים השנה יותר מ2400 בני נוער צעירים יהודים מכל העולם. 700 מתוכם מתחילים את שנתם הראשונה כאן.

פרויקט "נעל"ה" יצא לדרך לפני עשר שנים בקרב בני נוער יהודים מרחבי חמ"ע (חבר המדינות העצמאיות), מתוך כוונה לאפשר לצעירים יהודים לסיים את לימודי התיכון בישראל, להחליט על עלייה תוך כדי לימודיהם, ולהתגייס לשרות בצה"ל. בשלוש השנים האחרונות התרחב הפרויקט והחל לצרף אליו גם בני נוער ממדינות אמריקה הלטינית ומאירופה. אשתקד, בשנת העשור ל"נעל"ה", הגיעו לראשונה במסגרת המפעל הזה 35 צעירים יהודים מצרפת.

השנה, כאמור, שולש מספר היהודים מצרפת, והוא עומד על 113 בני נוער, שילמדו בכל מערכות החינוך בישראל: בממלכתית, בממלכתית-דתית ובחרדית. השנה חל גידול ניכר גם בחלקם של הצעירים שלא באו מחמ"ע בתכנית: מ 12% אשתקד ל 30% השנה.

מאז החל הפרויקט סיימו בהצלחה את מערכת החינוך בישראל כ 6000 צעירים, שהגיעו ארצה במסגרת התכנית. כ 95% מתוכם אכן "עשו עלייה" במהלך לימודיהם והתגייסו לצה"ל.
הצעירים המגיעים ללימודים עוזבים את משפחותיהם מאחור ומגיעים לישראל לבדם, אך לא לאורך זמן. כ 50% מן ההורים עולים לישראל בעקבות ילדיהם עוד במהלך התכנית, וכ 15% נוספים מן ההורים עולים במהלך שירותם הצבאי של הילדים.

