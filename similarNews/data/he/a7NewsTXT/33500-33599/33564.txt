

על פי סקר שנערך בקרב האוכלוסייה בארה"ב, ושתוצאותיו פורסמו אתמול, ירדה באחרונה ירידה ניכרת התמיכה ביציאה למבצע צבאי נגד עירק.

בדצמבר 2001 תמכו כ 70 אחוזים מאזרחי ארה"ב בפעולה מסוג זה. על פי סקר נוסף שהוזמן מטעם רשת הטלוויזיה C.N.N. וה"טיים מגאזין", שיעור תמיכה זה הצטמק ל51 אחוזים.

הסקר מוכיח כי לדעת רוב האמריקנים, ארה"ב היא בעלת זכות מוסרית להפיל את שליט עירק סדאם חוסיין, אולם הם דוחים את הרעיון לצאת למלחמה ארוכת ימים, והם נרתעים מההשלכות הכלכליות שזו תגרור אחריה.

ביום ראשון דיווחה רשת הטלוויזיה C.N.N. כי על פי תוצאות הסקר החליט הבית הלבן לפתוח במסע הסברה חדש שישכנע את הציבור האמריקני בנחיצות הפעולה. סגן נשיא ארצות הברית דיק צ'ייני הביע באחרונה תמיכה רבה ברעיון הפלתו של סדאם חוסיין.

