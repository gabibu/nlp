

מאה ועשרה בתי-ספר חדשים יצטרפו בתחילת שנת הלימודים לפרוייקט השאלת ספרי לימוד שמפעילה החברה למתנ"סים עבור משרד החינוך. רבים מהם, לראשונה, הינם מבתי-ספר מיישובים ושכונות מבוססים.

במסגרת הפרוייקט, המופעל מזה 7 שנים על-ידי החברה למתנ"סים, מצטרפים מדי שנה כמה עשרות בתי-ספר לשיטה במסגרתה משלמים ההורים רק את "אגרת ההשאלה", הנעה בין 206 ש"ח לכיתות א'-ג' ועד 264 ש"ח לכיתות י'-יב'. עבור סכום זה מקבלים הילדים את כל ספרי הלימוד וחוברות העבודה בהם ילמדו במהלך השנה מבית הספר - ספרים שברובם הועברו אליהם מהכיתות הגבוהות יותר.

עד-כה, מרבית בתי-הספר שביקשו להצטרף לפרוייקט היו בעיקר מערי פיתוח, שכונות מצוקה, ערי פריפרייה ובתי-ספר מהמיגזר הערבי. זאת, בשל חיסכון הכספי הניכר שיש בשיטת ההשאלה על-פני קניית הספרים בחנויות. השנה, בשל המיתון והמצב הכלכלי, הצטרפו בתי-ספר רבים מיישובים הנחשבים למבוססים יותר כמו תל-אביב, רחובות, קריית-טבעון, משגב וכן קיבוצים ומושבים.

כיום, משתתפים בפרוייקט 1,200 בתי-ספר המהווים 40% מסך כל בתי הספר בישראל. מעט יותר ממחציתם הם בתי-ספר יסודיים והשאר - חטיבות ביניים ותיכונים. סה"כ מקיף הפרוקייט 500 אלף תלמידים.
