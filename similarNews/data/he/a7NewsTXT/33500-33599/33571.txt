

בעיר וורונז' שברוסיה יתחיל בקרוב מסע תעמולה שכותרתו "עיר נקייה", להסרת כל הכרוזים הלאומניים והאנטישמיים התלויים ברחובות העיר. מסע תעמולה זה יימשך כחודש ימים, ושותפים בו 22ארגונים ציבוריים שונים.

בעיית האנטישמיות אופיינית לעיר וורונז', שבה מחזיקים כוחות לאומניים בעמדות השפעה. בין השאר נתגלו בוורונז' כרוזים ובהם כתובות "מוות ליהודים", ולצדם מטעני דמה של חומר נפץ.

עוד על הנעשה במדינות חבר העמים: בעיירה מדז'יבוז' באוקראינה, שבה קבור רבי ישראל בעל שם טוב, מייסד החסידות, התקיים אירוע חגיגי לציון יום הולדתו. לבית הכנסת, שנבנה סמוך לקברו של הרב, הוכנס ספר תורה חדש.

בינתיים עצרה משטרת קייב חשוד נוסף בהתקפה על בית הכנסת, התקפה אשר אירעה באפריל השנה. מאז אותה תקופה הסתתר החשוד במעשה מן השלטונות, אך לבסוף הצליחה המשטרה לעלות על עקבותיו. ההתקפה הייתה ב 13 באפריל, כאשר קבוצת חוליגנים שברה תשעה חלונות בבית הכנסת, והכתה את אחד ממבקריו. מייד לאחר מכן נעצרו חלק מן התוקפים.

מנהיגי הקהילה היהודית בבלורוס פנו לממשלת בלורוס בקריאה לשקם את בתי הכנסת ומקומות קדושים אחרים, אשר נפגעו בגל ההתקפות האנטישמיות בתקופה האחרונה. בתחילת המאה הקודמת הייתה בבלורוס קהילה יהודית גדולה. 800 אלף יהודי בלורוס נספו בשואה, ועתה חיים בה כ-27 אלף יהודים. מידע זה הועבר באדיבותה של הסוכנות היהודית.
