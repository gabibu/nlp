

שר הביטחון בנימין בן אליעזר אומר כי בתקופה האחרונה ניכרת ירידה בהיקף הפיגועים וכי עם זאת המצב בשטח אינו שקט. לדבריו, "יש עוד לא מעט נסיונות פיגוע, וחלקם, לצערנו, מצליח. יש נסיונות לתקוף יישובים, יום יום נורות פצצות מרגמה ברצועת עזה, ויש גם התרעות על כוונות פיגוע בתוך ישראל".

בן אליעזר מוסיף כי בשבועיים האחרונים היו לכוחות הביטחון הצלחות סיכוליות במיוחד נגד תשתית החמאס ביהודה ושומרון. יתר על כן, הוא סבור כי הלחץ המופעל על השטח גורם לכך שיהיו פחות נסיונות לבצע פיגועים, וכן סבור שר הביטחון כי גם לצעדי ההרתעה שנוקטת ישראל מול תופעת ההתאבדות יש תוצאות.

בן אליעזר הודיע כי בכוונתו להמשיך בתהליך "עזה ובית לחם תחילה", אך יחד עם זאת הוא הודה שהצד הפלשתיני עדיין לא נוקט את הצעדים הנדרשים. יש ניצנים לכך, אומר בן אליעזר. "אני מציע לשים לב היטב היטב לתהליכים הפנימיים בתוך הרשות: למאמצי ההתארגנות להרגעת המצב, וכן לדיאלוגים הפנימיים להפסקת אש או להקפאת פיגועים. אנחנו מזהים יותר ויותר יוזמות ברמת השטח, בכיוונים האלה, בפרט מדרג הביניים של הפאתח'".

לדעת שר הביטחון, התפתחויות אלה מעידות על כך שישנם יותר ויותר גורמים בצד הפלשתיני המבינים שהאסטרטגיה של ערפאת הוליכה אותם למבוי סתום, ללא הישגים, והם מחפשים דרך אחרת.

