

הועדה למינוי דיינים, בחרה חמישה דיינים לבתי הדין האזוריים. החמישה הם: הרב ציון אשכנזי, הרב אפרים כהן, הרב צדוק מיכאל, הרב יצחק מרווה והרב מאיר פרימן. בהתאם לפסיקת בג"ץ, לא בחרה הועדה שני דיינים לבית הדין הגדול וישיבה בעניין תהיה ביום חמישי בשבוע הבא.

בועדה חברים הרבנים הראשיים, שרי הדתות והמשפטים, חברי הכנסת דרוקמן וגפני, שני נציגים של לשכת עורכי הדין ושני רבנים מבית הדין הגדול - הרב דיכובסקי והרב בן שמעון.

שר הדתות אשר אוחנה קיבל את המלצת בג"צ שלא לבחור היום שני דיינים לבית הדין הגדול ולהסתפק בבחירת חמישה דיינים לבתי הדין האזוריים. בכך התקבלה עמדתה של התנועה לאיכות השלטון שעתרה לבג"צ בטענה שנפלו פגמים בעבודת הוועדה לבחירת דיינים וכי יש להפריד בין בחירת הדיינים לבית הדין הגדול לבין בחירת הדיינים לבתי הדין האזוריים.

הוועדה בקשה למנות עוד שני דיינים נוספים לבית הדין הרבני הגדול וכן לכרוך יחד עם הבחירות הללו גם את מינויים של חמישה דיינים לבתי הדין האזוריים.

יש לציין כי דו"ח מבקר המדינה מתח ביקורת על הכוונה למנות עוד שני דיינים לבית הדין הרבני הגדול נוסף על השמונה שכבר מכהנים בו חוץ משני הרבנים הראשיים בטענה כי מדובר במספר רב מדי של דיינים. מבקר המדינה קבע בדו"ח כי על בית הדין הרבני הגדול לא מוטל עומס עבודה רב כל כך שמצדיק מספר גבוה של דיינים. עתירת התנועה לאיכות השלטון מבוססת על ביקורת זו.

ברקע עבודת הוועדה מתנהל מאבק בין הרב עובדיה יוסף שתומך במועמדותו של הרב יעקב אליעזרוב לבין מועמדו של הרב אלישיב הרב חגי איזרר.
בין הצדדים נרקמה עיסקת פשרה לפיה ימונה הרב איזרר לבית הדין הגדול ובתמורה תתמוך יהדות התורה בבחירת נציגי ש"ס בבתי הדין האזוריים.

היועץ המשפטי לממשלה המליץ לשר הדתות להפריד בין בחירת הדיינים, כדי למנוע עיסקאות מסוג זה כמו גם היועמ"ש של הרבנות . השר אוחנה סירב לקבל את המלצת היועץ, ונאלץ לעשות זאת עקב המלצתם של שופטי בג"צ אליהו מצא, מישאל חשין ואשר גרוניס.

השופט מצא אמר בדיון, כי לא כל מה שחוקי הוא בסדר "לא כל מה שכשר הוא גם טעים". גם השופט חשין הצטרף לביקורת על הוועדה לבחירת הדיינים ואמר, כי לחברי הוועדה אין רשימה מסודרת מי מועמד להיות דיין בבית הדין הגדול. "זו פגיעה קשה באנשים רבים שרואים עצמם מועמדים", אמר חשין.

עו"ד דנה בריסקמן מפרקליטות המדינה התקשרה בשלב זה של הפסקה בדיון לשר הדתות, ואז הוחלט לקבל את המלצת בג"צ.
