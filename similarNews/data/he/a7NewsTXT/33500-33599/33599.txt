

ועדת הכלכלה אישרה לקריאה ראשונה את הצע"ח "רשיון נהיגה מדורג", אותה יזם ח"כ נחום לנגנטל, יו"ר ועדת החקירה הפרלמנטרית לעניין תאונות הדרכים.

התוכנית "רשיון נהיגה מדורג" הנה תוכנית משלימה לרכישת הרגלי נהיגה שומרי חיים המאפשרת לנהג המתחיל לרכוש ניסיון בתנאי סיכון נמוכים ולהתקדם בצורה מבוקרת למצבים מסוכנים יותר.

בששת החודשים הראשונים רשיון הנהיגה של הנוהג הצעיר נקרא "היתר למידה". בשלב זה אסור לנהג הצעיר להסיע ברכב בני נוער, עליו לנסוע בשעות היום והלילה בליווי מבוגר ולעבור קורס נהיגה הכולל תרגול מצבי סיכון ונהיגה בטוחה. אם עבר הנהג הצעיר את ששת החודשים הללו ללא עבירות ותאונות, יעבר לשלב הבא ורשיון הנהיגה ייקרא "היתר ביניים". בשלב זה יוכל הנהג לנהוג ללא מלווה, אך לא יוכל להסיע עמו ברכב יותר מאדם אחד. אם יעבור הנהג את ששת החודשים הנוספים ללא עבירות ותאונות ויעמוד בכל התנאים שתקופה זו מציבה, יקבל את רשיון הנהיגה הקבוע. אם לא יעבור תקופה זו, יחזור הנהג הצעיר לשלב הקודם.

התוכנית זו יושמה לראשונה בניו זילנד בשנת 85' וכיום היא מיושמת במדינות רבות בעולם, כולל קנדה וארה"ב. התכנית הצליחה להוריד באופן משמעותי את מספר ההרוגים והנפגעים בקרב נהגים צעירים.
