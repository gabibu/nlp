

שר הפנים אלי ישי מעוניין לשלול עוד לפני החג את אזרחותם ואת מעמדם של שלושת הערבים הישראלים החשודים כי השתתפו בפיגועי טרור, כפי שמאפשר לו חוק האזרחות. ישי דחה את בקשתה של ועדת המעקב של ראשי הרשויות הערביות, שלא לשלול את אזרחותם.

מאז שהשר ישי שלח לשלושה מכתבי התרעה, המאפשרים להם לערער בפניו על ההליך, עבר יותר מחודש. ישי מציין כי על פי החוק די בתקופת המתנה של חודש מיום שליחת מכתבי ההתרעה ועד לחתימה על הצו. "מיצינו את ההליך, כפי שנקבע בחוק, ואין לי כוונה להתמהמה בקשר לכך. ברור לי שזהו צעד קיצוני וחריג, ושאהיה שר הפנים הראשון החותם על צו כזה, אבל גם התקופה שבה אנו נמצאים היא חריגה, ועלינו להגן על עצמנו", דברי השר ישי.

שלושת הערבים המועמדים לשלילת מעמד הם קייס חסאן כמאל עובייד, השוהה בלבנון, נהאד אבו קישאק, העצור בכלא שקמה, וכן תושב הקבע שאדי שורפא, העצור בכלא שקמה.

לשר הפנים ברור כי מיד לאחר שיחתום על צווי שלילת המעמד יוגש נגדו בג"ץ, ובמחלקה המשפטית במשרד הפנים נערכים להגן על הצעד. בין השאר יטען ישי כי שלילת האזרחות נעשית על פי סעיף 11 ב' לחוק האזרחות, המאפשר לשר הפנים לשלול אזרחותו של אדם שהפר אמונים למדינה.

ישי יצטרך להוכיח כי המועמדים לשלילת אזרחות אכן ביצעו מעשים הנכללים בהגדרה של הפרת אמונים. השלושה חשודים, בין השאר, בחברות פעילה בחיזבאללה ובחזית העממית ובהשתתפות בביצוע פיגועי טרור שגרמו את הריגתם של אזרחים.

שר הביטחון בנימין בן אליעזר אסר על כוחות הביטחון ליישם את דרישתו של השר לביטחון פנים עוזי לנדאו להרוס את בית משפחתם של חוליית המחבלים מירושלים.
