

"סוף סוף יש רמטכ"ל שמבין את המצב, אך עדיין חסרה המסקנה המעשית מהבנה זו, וזו תלויה במדיניותו של ראש הממשלה." כך אמר ליומן ערוץ 7 הרב אליעזר מלמד, רב הישוב הר ברכה שבו היה פיגוע הירי במוצאי שבת.

דבריו של הרב מלמד באו כתגובה לראיון עם הרמטכ"ל רא"ל משה יעלון, שפורסם בגליון השבת של העיתון 'הארץ'. בראיון שאותו קיים העיתונאי ארי שביט אמר ביו השאר הרמטכ"ל כי האיום הפלשתיני הוא כסרטן המתפשט בגוף החי, וכי יש לזהות את הסכנה הטמונה ברש"פ ולהכריעם. יש להבהיר להם שבטרור ובאלימות לא ישיגו דבר.

בהמשך דבריו של הרב מלמד קבע כי "יש לפעול פעולה נחרצת לריסוקה של הרש"פ ולדרוש מהם הסגרה מיידית של כל המחבלים המבוקשים, שאם לא כן הם יופצצו. כמו כן יש לגרש את כל מי שהגיע לארץ בעקבות הסכמי אוסלו, אלא אם כן הוא מחבל, ואז יש להענישו. כל אלו שייוותרו אחרי ריסוקה של הרש"פ יחויבו בנאמנות ובשמירת חוק, שאם לא כן יגורשו".

הרב מלמד דיבר גם על נושא הריגת חפים מפשע במהלך סיכול ממוקד ואמר כי יש להמשיך לפעול בשיטה זו גם כאשר ישנם סביב המחבלים אנשים חפים מפשע, וכי האחריות מוטלת על אותם חפים מפשע לא להימצא בקרבתו של המבוקש.

ד"ר הלל פריש, חוקר בכיר ב"מכון בגין סאדאת למחקרים אסטרטגיים" באוניברסיטת בר אילן, הגיב גם הוא ליומן ערוץ 7 על דברי הרמטכ"ל כי האיום הקיומי הנשקף לישראל מערביי הרש"פ אינו חידוש, והוא שגור בקרב מקבלי ההחלטות הישראלים מאז פרוץ האינתיפדה האחרונה. עם זאת, החידוש נמצא דווקא בהבנה עד כמה עמוקה היא הפגיעה הכלכלית שגרמה האינתיפדה. הפגיעה הכלכלית, לדבריו, היא בכולם. יש מגזרים שסופגים פגיעה גדולה יותר, אך באופן כללי היא פוגעת בכולם, ובעיקר בחוסנה של מדינת ישראל.

פריש מוסיף כי לדעתו הרמטכ"ל ממעיט בערך תחושת התבוסה שחשים ערביי הרש"פ אל מול העולם ואל מול ישראל. לדבריו, מאז תחילת מבצע "חומת מגן" חשים הערבים שהתחוללה רעידת אדמה. הם מציינים כי רק בשכם ובג'נין הייתה התנגדות לכניסתו של צה"ל אל הערים, ובכניסה השנייה לערים אלו גם זו לא הייתה. עוד אומר פריש כי הוא הופתע לגלות כי מספר קטן בלבד של מחבלים גרמו פגיעות קשות בישראלים, ועתה, כשעוד ועוד מבוקשים נלכדים הפגיעה בהם אנושה.

