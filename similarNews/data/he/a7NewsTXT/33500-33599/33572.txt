

במהלך עצרת לזכרה של מרלין מנחם ז"ל מספסופה, שנהרגה בפיגוע בצומת מירון לפני חודש, נחסם כביש עכו צפת על ידי עשרות מפגינים. המפגינים הבעירו צמיגים וקראו למצות את הדין עם ערביי ישראל החשודים במעורבות בפרשה.

בני משפחת מנחם מספסופה ערכו גם עצרת זיכרון לציון 30 להירצחה של בתם מרלין מנחם הי"ד. בעצרת השתתפו אישי ציבור, רבנים ועשרות מתושבי היישובים במרום הגליל ובצפת. במהלך העצרת הודלקו נרות זיכרון ונישאו תפילות לזכרה ולאילוי נשמתה של מרלין.

במהלך העצרת התלהטו הרוחות, וחלק מן המפגינים הבעירו צמיגים וחסמו לשעה קלה את כביש עכו צפת בצומת מירון. במקום נגרמו שיבושי תנועה קשים.

בעקבות ההפגנה הוזעקו למקום כוחות גדולים של משטרת צפת, ואלה התעמתו עם המפגינים וניסו לפתוח מחדש את הצומת לתנועה. המפגינים קראו קריאות מחאה לעבר השוטרים לעצור את כל החשודים בפיגוע מקרב ערביי ישראל ולהעמידם לדין.

כמו כן קראו המפגינים לעצור את שתי הצעירות הערביות שירדו מהאוטובוס לפני שהתפוצץ בעקבות מידע שקיבלה אחת מהן מהמחבל. הטענה נגדן היא שלא הזהירו את יתר הנוסעים ממה שעומד להתרחש.

מפקד משטרת צפת רפ"ק פארס פארג' הוזעק למקום, ורק בהתערבותו נרגעו הרוחות וההפגנה התפזרה. ממשפחת מנחם נמסר כי בכוונתם להמשיך בפעולות המחאה עד אשר ימוצה הדין עם כל המעורבים ברציחתה של בתם.


