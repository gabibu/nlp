

את שנת הלימודים בירושלים פתח ראש העיר אהוד אולמרט בבית ספר אפרתה, בית ספר יסודי ממלכתי דתי בשכונת בקעה בירושלים. בטקס שנקרא "תחרות עיר בטוחה" השתתף גם שר התחבורה אפרים סנה, מפקד מחוז ירושלים ניצב מיקי לוי ומנכ"ל הרשות הלאומית לבטיחות בדרכים יצחק אשל.
אולמרט איחל לבית הספר שנה של ביטחון אישי מפיגועים, ושנה בטוחה בדרכים, והתלמידים, בתצוגה מרשימה, העיפו לשמיים בלונים צבעוניים.

בעיריית ירושלים הוחלט לקדם את תחרות "העיר הבטוחה", וזאת כדי לנסות להפחית את מספר תאונות הדרכים ולהגביר את הבטיחות בתחום הרשויות. מסתבר כי שליש ממספר הנפגעים בתאונות דרכים מדי שנה הם קשישים וילדים, הולכי רגל.

לאחר מכן המשיך ראש עיריית ירושלים בדרכו, ופנה לגן הממלכתי דתי שנפתח בשכונת הר חומה. מדובר במוסד החינוכי הראשון שנפתח בשכונה זו, ולראש העיר ניתנה הזכות לקבוע בו את המזוזה.

