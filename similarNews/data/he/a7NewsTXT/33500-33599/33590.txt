

לקראת ראש השנה ופתיחת עונת קטיף התפוחים בצפון, ייצא לשוק זן חדש של תפוחים - "גאלה" שמו.

השנה מתכוונים חקלאים בצפון להחדיר לשוק קבוצה שלמה של זנים באריזה מיוחדת, תחת המותג "חויה".

כתב עתי"ם מוסר, כי מקורו של זן התפוחים החדש הוא בניו זילנד.

תפוח ה"גאלה" הוא אחד מזני התפוחים החדשים שאוקלמו בחוות הניסוי על ידי שיטות גידול שפותחו במכון מחקר ופיתוח בקרית שמונה. התפוחים החדשים נקראים בי-קולור בשל הצבעוניות שלהם הבאה לידי ביטוי באדום וירוק. ייחודם של התפוחים הוא בטעמם המשובח. בין הזנים החדשים שהוחדרו לאחרונה לשוק הישראלי: "גאלה", "פוג'י", "פינק ליידי" ו"ובריברן", שמקורם באירופה, ניו-זילנד ויפן.

"בשל הטעם הנפלא של ה'גאלה' הוא מועדף על צרכני אירופה יותר מזנים אחרים", אמר יוסי נקש, מנכ"ל "פירות גולן". "הפרי עסיסי, בעל ריח ורדים חזק, טעמו מתוק. הפרי מתאים לחודשי הקיץ. הפרי מכיל ויטמינים מסוג B1, B2 ו-B6, חומצה פולית והרבה ויטמין C, אשלגן וסידן"

נקש הוסיף, כי השנה צפוי יבול של כ-3,000 טון תפוחים מזן ה"גאלה", כאשר 75% מהיבול משווק על ידי "פירות גולן" ו-25% על ידי בתי האריזה - "פרי פסגות" ו"ברעם".

עודד רטנר ממועצת הפירות מסר כי מסקר שנערך עולה כי 72% מהצרכנים מעדיפים לקנות תפוח ישראלי. לדבריו, ישראל ניצבת במקום הראשון בצריכת תפוחים - כ-2 מיליון תפוחים ביום בעונה בוערת.

