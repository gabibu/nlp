

בקרב חיילי הצנחנים שורר זעם על צה"ל ועל שר הביטחון משום שאינם מגינים על חיילים שהרגו אתמול ארבעה ערבים שהיו בדרכם לפיגוע, כך מדווח אתר Ynet. הארבעה נעו בסמוך לחלקת כלב שליד חברון.

בעקבות התרעה על כוונת חוליית מחבלים לבצע פיגוע באזור הציב במקום מארב גדוד 101 של הצנחנים. החיילים זיהו את ארבעת הערבים ופתחו לעברם באש. כל הארבעה נהרגו.

על גופותיהם נמצאו כלי פריצה וכן גרזן, וצה"ל מעריך כי מדובר בחוליה שערכה סיור מקדים לקראת הנחת מטען בשטח. ערביי הרש"פ טענו כי "מדובר בפועלים בדרכם לעבודה".

קצינים וחיילים בצנחנים שהשתתפו בפעולה הביעו את תסכולם על כך שפוליטיקאים וכלי התקשורת תקפו אותם וטענו כי הם הרגו פועלים תמימים.

"מדובר באנשים שהגיעו רעולי פנים עם גרזינים וסכינים, חתכו את הגדר המקיפה את החלקה וניסו להיכנס פנימה. קיבלנו התרעה על החוליה הזאת, וגם בדיעבד מתברר שמדובר במחבלים", אמר אחד הקצינים ל-ynet.

החיילים אף צילמו את גופות הערבים שנהרגו ואת כלי החיתוך והנשק הקר שהיו ברשותם, וזאת כדי להציג את ההוכחות בתחקירים.

החיילים והקצינים בשטח אמרו כי הם אינם מבינים מדוע צה"ל אינו מפיץ ברחבי העולם את האמת, המתועדת בצילומים. הם אף הביעו את כעסם על הבטחתו של שר הביטחון בישיבת הממשלה "לחקור את שורת התקריות".
