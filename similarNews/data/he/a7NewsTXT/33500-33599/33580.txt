

הבוקר הוגשו כתבי אישום נגד שני ערבים תושבי ירושלים שביקשו לגייס שתי חיילות אותן הכירו במסגרת עבודה משותפת, למשימות מודיעין בצה"ל עבור המודיעין המסכל של הרש"פ בראשותו של ג'יבריל רג'וב.

השניים, ראאד אסמאעיל זיטאווי ומוסא יאסין סלמאן הודו בחקירתם בשב"כ כי הפגישו את החיילות עם אנשיו של רג'וב ברמאללה לפני כשנתיים. בפגישות אלה לא ידעו הצעירות את זהותם של הגורמים ברש"פ אותם פגשו.

תמורת המידע הובטח לחיילות תשלום כספי או הספקת סמים. במהלך ניסיונות הגיוס של צעירות למטרת ריגול בצה"ל ניסו המגייסים לאתר צעירות צורכות סמים לפני גיוס ולנצל את תלותן זו בסם לצורך המשימה לה התבקשו.

יצוין כי במסגרת הפרשה יצרו אנשיו של רג'וב יצרו קשר גם עם פקידה צבאית בכירה.

הפרשה כולה נחשפה בעקבות מסמכים שנמצאו במהלך מבצע חומת מגן בביתוניא, מקום מגוריו של ג'יבריל רג'וב. במסמכים פורט דיווח של אנשי המודיעין של הרש"פ בפני רג'וב על התפתחות הפרשה והשכנוע של הצעירות.

בחקירת השב"כ התברר כי החיילות לא העבירו למגייסים הערבים הירושלמיים או לכל גורם אחר השייך לרש"פ כל מידע.


אנו מביאים כאן את תרגומם של 4 מסמכים מרשיעים בדבר קשר גיוס החיילות, כפי שהובאו על ידי כתב עתי"ם.

מסמך א':

הרשות הלאומית הפלשתינית
מפקדת הבמ"ס
מנהלת בילי
11 מרץ 99

אל: עקיד ג'בריל אלרג'וב
הנדון: תוכנית גיוס של ישראלית כדי שתעבוד בשביל המנגנון

1. לפני כשישה חודשים היה לנו סוכן שהחזיק בת.ז. ישראלית, ובמהלך התקופה הזו הוא הכיר חיילת ישראלית וגילה אצלה נכונות להתגייס כדי לעבוד לטובת המנגנון. היא היוותה קרקע פורייה על בסיס העובדה שהיא צורכת סמים וזקוקה לחומר ולכסף.

2. משום כך נשלח אליך מכתב בנושא כדי לקבל אישור לתוכנית הגיוס.

3. לידיעה כי חיילת זו עובדת כעת במשרה פקידותית....

מדור הסוכנים ראש מנהלת בילי
מלאזלם אול מהנד שעלאן מקדם מאגד פרג'


מסמך ב':

אל: מקדם אבו בשאר
הנדון: פגישה עם בחורות ישראליות לצורך גיוסן

בהתאם להנחיותיכם התקיימה פגישה עם הבחורות ברמאללה ב-26 במרץ 99', נלקח סכום של 500 ש"ח, שמתוכו שולמו 300 ש"ח והוחזרו 200 ש"ח לח'אלד אלטיטי, שנתן לנו את הסכום מלכתחילה.

אבו אסמת יצר קשר בנושא זה והודענו לו כי יש בידכם דו"ח אודות הפגישה.

הערה: רצ"ב דו"ח שנשלח לעקיד אבו ראמי. (הערה: הכוונה לג'בריל רג'וב)


מסמך ג':

אל: עקיד ג'בריל אלרג'וב
באמצעות: מאנד פרג

הנדון: גיוס חיילות חובה ישראליות כדי שיעבדו בשביל המנגנון

לאחר שנתת הנחיותיך לגייס את החיילת שמשרתת בצבא, יצרנו קשר עם המקור שלנו וישבנו עמו כדי לעמוד על מצבה של החיילת מכל הבחינות ועל מנת לקבוע קווים כלליים לשם התחלה בתהליך הגיוס. הודענו לו שעליו לחדש ולהדק את הקשרים עם היעד שמשרתת כעת ....

ה-25 במרץ 99, נקבע כמועד לפגישה הראשונה בין המפעיל לבין החיילת באמצעות מתווך.

ההיכרות ביניהם תהיה על בסיס של ידידות והמפעיל יציג עצמו כאדם מן השורה הלהוט לקיים קשרים עם בחורות ישראליות.

לידיעה, כי מקורנו הצביע על כך שישנה בחורה ישראלית, חיילת שמשרתת בתפקיד מנהלתי ב..., כי גם היא מהווה יעד לפעילות ביטחונית שלנו.

להלן מה שדרוש כדי להקל על תהליך הגיוס:

1. מימון כספי שיכסה את הפגישות עם היעד.

2. אספקת אמצעי תחבורה בעת הצורך.


מסמך ד':

אל: עקיד ג'בריל רג'וב
הנדון: גיוס ישראליות לטובת המנגנון

בהתאם לאישורך התקיימה פגישה ראשונית על מנת להתוודע אל בחורות ישראליות כיעד לגיוס. הפגישה התקיימה ברמאללה, ונכחו בה שניים מקציני המנגנון שהציגו עצמם כאנשי עסקים והמתווך בנושא זה שהינו חולית הקשר. הפגישה נמשכה כשעה וחצי.

גילן של הבחורות נע בין 17-18, והן תתגייסנה לצבא בקרוב. מהשיחה עמן שם עולה, כי הן מתכוונות להשלים את הלימודים לאחר השחרור מהצבא, וכי הן אוהבות כסף. לפיכך יש להן מניע להסכים לעבוד בתמורה למשהו חומרי (הכוונה לכסף או לסמים).

(הערה - שמות הבנות נאסרו לפרסום).

הערכת מצב: גיוס הבחורות הללו כעת יאפשר להפיק מהן תועלת, ובייחוד בעתיד. בהתבסס על שירותן בצבא ההגנה ובמוסדות ממשלתיים ישראלים.
