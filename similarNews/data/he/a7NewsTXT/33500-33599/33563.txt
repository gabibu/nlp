

היום בשעה 13:01 יקיימו תלמידים בארץ תקשורת רדיו ישירה לתחנת החלל הבינלאומית. 15 תלמידים נבחרים מכיתת ה'-ט' מבתי ספר ברחבי הארץ שהשתתפו בתוכנית "גולשים בחלל" (התלמידים מדמים טיסה לחלל) - ישאלו את צוות האסטרונאוטים שבתחנה על משימותיהם, תפקידיהם, וחייהם בחלל במנותק מכדור הארץ והמשפחות.

הפרוייקט נערך בשיתוף המינהל למדע ולטכנולוגיה במשרד החינוך, משרד המדע ואגודת חובבי הרדיו בישראל. שרת החינוך אמרה כי "זוהי הפעם הראשונה שתלמידי ישראל חווים תקשורת ישירה עם אסטרונאוטים בחלל, זהו רגע היסטורי למדינת ישראל ולמערכת החינוך".



