

ד"ר דוד חן מבית החולים "אסף הרופא", שחקר נושאים בליסטיים הקשורים ברצח יצחק רבין, סבור כי ראש הממשלה לשעבר לא נרצח מכדורים שנורו מאקדחו של יגאל עמיר.

את ממצאיו של הרופא סקר אתמול רואה-החשבון יעקב ורקר במסיבת עיתונאים שכינס עם מספר אנשי מדע ורוח. קבוצת האישים דורשת כי תוקם ועדת חקירה ממלכתית-ציבורית שתחשוף את כל הממצאים בנוגע לרצח רבין.

במסיבת עיתונאים בבית סוקולוב בתל-אביב הדגיש רואה-חשבון ורקר, כי משרד הבריאות לא אישר לד"ר חן להשתתף במסיבת העיתונאים ולהציג את ממצאיו ועל כן ורקר מציגם.

לדבריו, הדרישה לוועדת חקירה ציבורית קיבלה משנה תוקף לאור גילוי מימצאים ע"י חברי ועדה פרטית, שעסקה בנושא, ועליה נימנו מלבד ד"ר דוד חן גם הפרופסורים הלל וייס ואריה זריצקי, המתמחים במדעים.

לדברי יעקב ורקר הסיק ד"ר דוד חן ממחקרו הבליסטי, בנוגע לרצח רבין, כי הכדורים שהיו במחסניתו של יגאל עמיר היו כדורי נחושת ואילו הממצאים הפתולוגיים מראים כי ראש הממשלה לשעבר נרצח מכדורי עופרת.

במסיבת העיתונאים השתתפו גם השדרן מערוץ 7 אדיר זיק וברי חמיש, החוקר זה מספר שנים את פרשת רצח רבין, והטוען לסתירות רבות בחקירת הרצח על ידי ועדת שמגר.

במסמך שהגיש חמיש לבאי מסיבת העיתונאים, נטען למשל, כי יש סתירה בין ועדת שמגר לבין עדותו של רב-פקד ברוך גלדשטיין מהמחלקה לזיהוי פלילי של משטרת ישראל, באשר לטווח ממנו נורה רבין.

חמיש מצא גם סתירה בין הדו"ח מבית החולים איכילוב, אליו הוחש רבין לאחר פציעתו בכיכר, לבין הדו"ח שהכין פרופ' היס מהמכון לרפואה משפטית. הדו"ח של איכילוב קבע שרבין נפגע מחדירתם של שלושה כדורים, כשאחד מהם חדר מקדימה. לעומת זאת, דו"ח היס קבע כי רבין נפגע משני כדורים בלבד וששניהם נורו לעבר גבו.

רואה החשבון ורקר הוסיף ואמר במסיבת העיתונאים כי יש להעמיד בהקדם את אבישי רביב לדין, כדי לשמוע את גרסתו על הרצח. לדברי ורקר, החלק הסודי בדו"ח ועדת שמגר קובע, כי אבישי רביב הוא שהפיץ את הכרזה של רבין במדי אס.אס. לכתב של הערוץ הראשון ניצן חן בהפגנה המפורסמת בכיכר ציון, זמן קצר לפני הרצח.

בחלק החסוי של הדו"ח נאמר גם, לטענת ורקר, כי אבישי רביב הקים לא רק את ארגון אייל הקיצוני, אלא גם את ארגון "נוער פשיסטי ציוני" ואת הארגון הקיצוני השלישי "חרב גדעון".
ורקר הקשה, מדוע נדחה משפטו של אבישי רביב וטען כי העובדות שיחשוף רביב במשפטו אמורות להביך את השב"כ, ועל כן לא ייפתח המשפט לעולם אלא ייחתם בעסקת טיעון שמטרתה לחמוק מהנושא.

פרופ' אריה זריצקי אמר במסיבת העיתונאים שללא ספק היתה קונספירציה של החוג הקרוב ליצחק רבין להעליל על הימין כולו, כי הוא שרצח את ראש הממשלה ושר הביטחון בליל ה-4 בנובמבר 95.

לדברי זריצקי, חקירת האירוע מראה כי יגאל עמיר לא יכול היה לרצוח את יצחק רבין.
