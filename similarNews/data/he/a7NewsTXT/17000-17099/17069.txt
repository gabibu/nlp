

יו"ר מרכז השלטון המקומי, עדי אלדר, תקף היום בחריפות את המשטרה בואנה כי אינה עושה כמעט דבר כדי להגן על ביטחונם האישי של ראשי הרשויות המקומיות. דבריו של אלדר נאמרו היום בתגובה לפיצוץ מכוניתו של ראש עיריית כפר-סבא ובתגובה לארוע השלכת זוג רימוני רסס לעברו של ראש המועצה המקומית ראמה, ד"ר ג'רייס חורי, לפני כשבועיים.

אלדר אמר היום, כי על פי נתוני מרכז השלטון המקומי, ארעו במהלך חמש השנים האחרונות, משנת 1997 ועד היום, 138 ארועי תקיפה מדווחים כנגד ראשי רשויות מקומיות בכל רחבי הארץ.

אלדר אמר עוד, כי המספר האמיתי של ארועי התקיפה גבוה הרבה יותר מהמספר המדווח, שכן, ראשי הרשויות המקומיות נמנעים מלדווח על ארועים אלה, הן בשל רצון להימנע מפגיעה בתדמיתם, והן בשל אי האמון שראשי הרשויות המקומיות רוחשים ליכולת של המשטרה לטפל כראוי בתופעה המחפירה של אלימות כנגד ראשי רשויות מקומיות.

אלדר הוסיף, כי הגורמים לאלימות כנגד ראשי הרשויות המקומיות נובעים מהאלימות המתגברת של החברה בישראל וכי התקיפות הן בעיקר על רקע של אי מתן שירותי רווחה, אי מתן רישוי עסקים וביצוע עיקולים והחרמות רכוש כנגד חייבי ארנונה.

אלדר ציין, כי פנה מספר פעמים לראש הממשלה ולשר לביטחון פנים בבקשה כי אלה יפעלו לגיבוש מדיניוץ שתמנע את הפקרת דמם של ראשי הרשויות המקומיות, אולם, לצערו, לא נעשה כל טיפול משטרתי מעמיק כדי למנוע את הישנות התופעה המחפירה של אלימות כנגד ראשי רשויות מקומיות.
