

עמותת "משפחה חדשה" עתרה אתמול לבג"צ בבקשה לבטל את הוראות נוהל רישום נישואין שהוציאה הרבנות הראשית. ההוראות מחייבות עולים שעלו לישראל לאחר 1990, והמבקשים להירשם לנישואין, להמציא אישור מבית דין רבני, המעיד שהם יהודים. בכך, טוענת העותרת, מופלים לרעה עולים שעלו אחרי 1990, לעומת אלה שבאו לפני שנה זו.

נוסף על כך מבקשת העותרת לבטל הסמכה שנתנה הרבנות הראשית לבית הדין הרבני לבירור יהדותם של אזרחים, וזאת בטענה שההסמכה אינה חוקית.

נציין כי על פי הנוהל הקיים כיום עולה המבקש לעלות לישראל פונה לקונסול ישראל בארץ מוצאו כדי לקבל אשרת עלייה, ובאותה הזדמנות הוא מציג לפניו את תעודות הלידה כדי שיהיה אפשר לאשר את יהדותו. אם על סמך תעודות הלידה משתכנע הקונסול שמדובר ביהודי, הוא רושם בסעיף הלאום "יהודי".
במקרה שתעודות הלידה מציינות דת אחרת, מוציא הקונסול אשרת עלייה, אך משאיר את תיבת הלאום ריקה.

כאמור, כשהעולה מבקש להינשא, הוא מופנה לבית הדין הרבני לבירור יהדותו.

העותרת טוענת ששלב הרישום של הקונסול בארצות המוצא הוא בעייתי, משום שברבים מן המקרים תעודות הלידה מטעות. זאת, משום שעל פי מה שהיה נהוג בבריה"מ בשנים עברו, כאשר נולד ילד להורים בני דתות שונות יכלו ההורים לציין איזו דת שחפצו, ולנוכח גילויי האנטישמיות במדינה זו רבים מההורים העדיפו להעלים את עובדת היותו של הילד יהודי, גם אם האם הייתה יהודיה.

העותרת טוענת שכיום גם אזרחים שאמם יהודיה נכללים בקבוצות הלא מוגדרים תחת סעיף הלאום בתעודת הזהות.

עד היום נהגו אזרחים שהם בעלי לאום לא מוגדר למצוא תחליפים לנישואין, כגון נישואי קפריסין, או נישואים קונסולריים, אולם, לטענת העותרת, לא ייתכן להשאיר אוכלוסייה המונה 250 אלף איש בלא מעמד הולם בתוך המדינה.
