

מנכ"ל משרד החוץ אבי גיל קרא היום לממשלה שלא להסתמך בעיקר על הערכות המודיעין של הדרג הצבאי. כך דווח בגלי צה"ל.

גיל אמר: "יש לשמור על איזון בין ההערכה המדיני שמציגים לובשי המדים בפני קברניטי המדינה לבין ההערכה המדינית של משרד החוץ". גיל דיבר בפני ועדת חוץ ובטחון בכנסת.

יצויין כי ראש אמ"ן האלוף מלכא נפגש לפני מספר ימים עם עיתונאים לרגל סיום תפקידו.
כמה מהערכות אמ"ן אותן הציג בפני העיתונאים מנוגדות מהערכות משרד החוץ.

מלכא מעריך כי לטרור הפלשתיני יש פתרון צבאי. "מקובל על כולם שהפתרון לטרור הוא הפתרון המדיני, אך יש לו גם פתרון צבאי".

כמו כן מלכא אמר כי "המסקנה המודיעינית שלנו היא שערפאת אינו בנוי בשלב זה, וככל הנראה בכלל, לפשרה היסטורית שבה הוא ישלים עם קיום מדינה יהודית באזור לאורך זמן. ערפאת אומר זאת בגלוי, וכלל אינו משתמש במלים 'מדינה יהודית'".

הוא אף ציין כי למרות ההערכות המוקדמות, ההחלטה למנוע מערפאת להגיע למיסת חג המולד לא הסבה לישראל נזק רב.
