

אתמול התקיימה פגישה בין ראש הממשלה אריאל שרון ויו"ר המפד"ל הרב יצחק לוי. היו שציפו שבפגישה יזמין ראש הממשלה את המפלגה להצטרף לממשלתו, והיו שראו בה רק מתן רמז למפלגות הקואליציה האחרות באשר לאפשרויות נוספות העומדות לרשותו של שרון אם אחת מהן לא "תיישר קו" עם מדיניות הממשלה, או, לחלופין, תאיים בפרישה. את הצעדים האלה נוקט שרון עכשיו במיוחד לאור הצורך לאשר את התקציב.

עם זאת, התחזיות לא עמדו במבחן המציאות.

באמצעות דוברו איציק רט מסר אתמול הרב לוי לכתבתנו כי בפגישה לא נאמרה ולו מילה פוליטית אחת. הרב לוי העלה בפני ראש הממשלה נושאים אחדים, וביניהם התביעה לבלום את פעולותיו שר החוץ שמעון פרס במישור המדיני. פעולות אלה, טוען הרב לוי, מחוללות נזק לממשלה, ומשדרות חוסר אמינות של השלטון.

עוד תבע הרב לוי פעולה שלטונית של ממשלת ישראל בהר הבית, הפסקת עבודות הוואקף, והוצאת הכלים הכבדים ממתחם ההר. הנושא השלישי שהעלה יו"ר סיעת המפד"ל בפני ראש הממשלה היה הנושא הכלכלי- חברתי: בין השאר הזכיר הרב לוי את הפגנת הנכים המתמשכת, ואמר כי על ראש הממשלה או על שר האוצר להיפגש עם הנכים.

הרב לוי טוען כי מעבר לעניין התקציבי, שאולי הוא באמת קשה לפתרון, יחסם של השלטונות אל הנכים הוא משפיל ומבזה.

יצוין כי על אף שהמפד"ל עדיין לא סלחה לראש הממשלה אריאל שרון על שלא כלל אותה בין השותפות הטבעיות של הקואליציה הגיע הרב לוי לפגישה.
איציק רט הסביר אתמול כי אין זה ראוי לסרב לפגישה שמזמן ראש הממשלה, וכי גם ראש אופוזיציה מתעדכן מדי פעם אצל ראש הממשלה.
רט ציין כי הרב לוי התחמק כבר פעמיים מקיום פגישה כזו, אך, כאמור, אתמול התקיימה הפגישה.
