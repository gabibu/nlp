

מבדיקת מרכז השלטון המקומי עולה כי יותר מ-270 שומרים ומאבטחים שתפקידם לשמור על מוסדות החינוך בכל רחבי הארץ אינם נושאים ברשותם נשק. זאת, עקב עיכובים של משרד הפנים בהנפקת רישיונות לנשיאת נשק לשומרים ולמאבטחים במוסדות החינוך.

מהבדיקה עולה עוד, כי משך תהליך קבלת רישיון לנשיאת נשק נמשך בממוצע בין חודשיים לארבעה חודשים, ולעיתים אף נמשך התהליך עד לקבלת הרישיון כחצי שנה.

יו"ר מרכז השלטון המקומי, עדי אלדר, אמר בתגובה לנתונים הללו, כי המשמעות של אי-נשיאת נשק על-ידי שומרים ומאבטחים במוסדות החינוך היא למעשה הפקרת ביטחונם של עשרות אלפי תלמידים בכל רחבי הארץ, וכי למעשה מדובר במעילה באמונם של ההורים החושבים כי ילדיהם מוגנים כראוי בעת השהייה בבתי-הספר.

אלדר אמר עוד, כי הסיבה לנתונים החמורים שנמצאו הוא המסלול הארוך והאיטי שעובר מי שמעוניין לקבל נשק במסגרת עבודתו כשומר בבתי-ספר, וכי משך התהליך הארוך והחלמאי עד לקבלת רישיון נשק גורם סכנה ממשית לבטחונם של תלמידים רבים.

אלדר הוסיף, כי הוא רואה בחומרה רבה את העובדה שבמצב הבטחוני הקשה שבו מצויה מזה יותר משנה המדינה, יש תהליך מסורבל ורשלני שמונע בפועל מתן רישיונות נשק לשומרים שתפקידם לשמור על בטחונם האישי של עשרות אלפי ילדים, וכי על משרד הפנים לבצע בדיקה מקיפה בעניין ולייעל מיידית את מסלול קבלת רשיונות לנשיאת נשק לשומרים במוסדות החינוך.

אלדר ציין כי פנה בעבר לשר הפנים ולשרי החינוך והמשפטים בעניין, אולם בפועל לא נעשה מספיק כדי לשים קץ לתופעה החמורה הזאת.


