

השליח האמריקני, הגנרל אנתוני זיני, יגיע ביום ה' לביקור בן ארבעה ימים בישראל, במהלכם יפעל לייצוב הפסקת האש במטרה להתחיל ביישום ההבנות שסוכמו בשעתו על ידי ראש ה-CIA ג'ורג' טנט.

מייד עם הגיעו ביום ה' אחר הצהריים יוועד זיני עם ראש הממשלה, אריאל שרון, שר החוץ, שמעון פרס, שר הבטחון, בנימין בן אליעזר וגורמי בטחון נוספים. ביום ו' צפוי השליח האמריקאי להפגש עם יאסר ערפאת ברמאללה.

שרון ופרס חלוקים באשר למועד בו ניתן להתחיל ביישום מסמך טנט. בעוד שרון דורש שבעה ימי שקט מוחלטים, שרק לאחריהם יחלו ביישום ההבנות, סבור פרס כי אנחנו כבר בעיצומם של ימי השקט. לדברי פרס, אם במהלך ימי שהותו של זיני בישראל לא יהיו פיגועים, בהחלט ניתן יהיה להתקדם ביישום ההבנות כבר בתחילת השבוע הבא.

