

נתנאל הורוביץ בן ה-18 מחברון מספר עדות קשה על אלימות משטרתית נגדו ונגד חבריו שהשתתפו, יחד עם עוד 1,000 איש, בטקס הקפת הר הבית לפני שבוע.

"שלושה אנשים שנראו לנו כערבים התגרו בנו במהלך האירוע. אחד מהם אף בעט באחד מחברי, וכתוצאה מכך התפתח תגרת ידים שבמהלכה הוחלפו מהלומות. להפתעתנו הסתבר שה"ערבים" לא היו אלא שוטרים מחופשים. הם עצרו אותי אבל לא הצליחו לעצור את חברי. הם לקחו אותי לתחנת המשטרה "קישלה" בעיר העתיקה ודרשו ממני למסור את שמות האחרים שהיו מעורבים ב"קטטה" עם השוטרים המחופשים.

כשסירבתי, שנים מהשוטרים המחופשים היכו אותי מכות רבות, נתנו לי סטירות ובעטו בי תוך כדי הטחת קללות בלתי פוסקות כלפי". לדברי הורוביץ ההכאה נמשכה קרוב ל-10 דקות.

לאחר מכן הוא נחקר בחדר חקירות רגיל כאילו לא אירע דבר. "בדרך לחדר החקירות אמר לי אחד החוקרים שהכה אותי רגע לפני כן: תיזהר לא ליפול במדרגות, אחר כך תגיד שהרבצנו לך".

כשניסה הבלש לחקור את הורוביץ הוא ענה כי הוא מסוחרר לגמרי, מפני שהוכה בידי השוטרים. השוטרים לקחו אותו לתחנה במגרש הרוסים, שם בחן רופא את מצבו:" השוטרים יודעים לתת מכות יבשות, ומכיוון שעברה שעה ארוכה מאז שהכו אותי ועד לרגע שבו ראה אותי הרופא לא נותרו עוד על גופי סמני ההכאה", אמר.

הרופא נתן להורוביץ כדור לשיכוך כאבים, והוא אולץ לישון בתא מעצר באותו לילה.

דובר משטרת ירושלים מסר את גרסת המשטרה: השוטרים שליוו את התהלוכה לא היו מחופשים לערבים, אלא לבושים בלבוש אזרחי רגיל, וכי הם לא הכו את הנערים במהלך התהלוכה. לדברי הדובר השוטרים הותקפו בידי הנערים ומיד הזדהו וניסו לעצור אותם, ואלה נמלטו. לטענת השוטרים, הורוביץ נעצר כשברשותו אבנים. המשטרה תמליץ להעמידו לדין.

עוד אמר הדובר כי טענותיו של הורוביץ נחקרות בימים אלה במחלקה לחקירת שוטרים בירושלים.
