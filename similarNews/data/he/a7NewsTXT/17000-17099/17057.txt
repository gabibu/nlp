

תעשיית התיירות הנכנסת הפסידה השנה כשלושה מיליארד דולר, כך דווח באתר ynet.
כל שנה מגיעים לישראל כארבעה מיליון תיירים, והשנה הגיעו רק מיליון. בעקבות כך נסגרו בתי מלון רבים, רבבות עובדים בענף ובעסקים נלווים פוטרו, וחברות ההסעה נתונות על סף קריסה.

שמואל מרום, יו"ר מארגני לשכת התיירות הנכנסת, אמר כי הפתרון מצוי בפנייה אל הרגש של התיירים הפוטנציאליים. מרום וחבריו לענף פנו לשר התיירות הרב בני אלון בבקשה לקיים בעוד כחודשיים כנס תיירותי רחב היקף בירושלים, ולהזמין אליו את כל הנציגים הבולטים של ענף התיירות בעולם. מרום הסביר כי יש לפנות לנציגים של קבוצות אוהדות לישראל, ולהביא אותן לבקר כאן מתוך הזדהות עם אזרחי המדינה.

בתוך כך נמסר כי משרד התיירות מעלה בימים אלה מסע פרסום לעידוד תיירות פנים- גם באינטרנט.
לצורך מסע הפרסום הקים משרד התיירות "מיני-אתר" של תיירות הפנים בישראל, שאליו נכנסים באמצעות לחיצה על באנר (רצועת פרסום אינטרנטית) אינטראקטיבי. במיני- אתר מרוכזים קישורים ופרטים מלאים של כל עמותות התיירות בישראל, כולל מפת התמצאות.

מטרת האתר היא לשמש מעין "שער כניסה" בעבור הגולשים המחפשים מידע רשמי על תיירות הפנים בישראל.
