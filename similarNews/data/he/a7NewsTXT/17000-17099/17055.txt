

יו"ר הקואליציה ח"כ זאב בוים אמר אתמול כי הוא מאמין שתקציב המדינה יאושר, וכי מתנהלים דיונים לגיבוש פשרות בשני החוקים הפרטיים, שמבחינה יחסית עלותם גבוהה. מדובר בחוקי הנגב ובחוק משפחות ברוכות ילדים, שהיו אמורים להיות מוקפאים, כדין שאר החוקים הפרטיים בתקציב 2002. בוים דיבר אתמול ביומן הצהריים של ערוץ 7.

המועד האחרון שבו הייתה אמורה הכנסת לאשר את התקציב לשנת 2002 היה יום שני השבוע, היום האחרון בשנה האזרחית. על פי החוק הכנסת יכולה לעכב את אישור התקציב בעוד שלושה חודשים בלבד, לאמור, סוף חודש מרץ. אם גם בתאריך זה לא יאושר התקציב הכנסת למעשה מפזרת את עצמה, ומתקיימות בחירות חדשות.

ח"כ בוים סיפר כי כדי למנוע לחצים הנחה ראש הממשלה אריאל שרון את כל הנוגעים בדבר לקיים משא ומתן עם המתנגדים לתקציב, בלי להתחשב בתאריך האחרון להגשתו, אולם באותה נשימה הסביר בוים כי ההתפשרות על העברת חלק מן החוקים הפרטיים, חוקי הנגב וחוק משפחות ברוכות ילדים, היא צעד פוליטי, וכי היא נוגעת לשאלה עם מי מבקשת סיעת הליכוד לשבת בממשלה.

בדבריו אלה הביע בוים את דעתו על התנגדותה של סיעת העבודה לביטול חוקי הנגב, ומנגד, על התבטאויותיהם של אנשי ש"ס כאילו הם מעדיפים ללכת לבחירות מוקדמות מאשר לחתום על תקציב שאינו כולל את חוק משפחות ברוכות ילדים.

כפי הנראה כעת יוכנסו חוקים אלה לספר התקציב, אולי בגרסה "מכווצת". בוים לא שלל את האפשרות שכדי לפצות את התקציב על הסעיפים שלא קוצצו יוטלו מסים חדשים על הציבור.
מדובר על מיסוי רווחים משוק ההון.

בסוף דבריו הודה בוים כי יש ממש בדבריהם של אלה האומרים שתקציב 2002 בגרסתו הקודמת הטיל גזרות על החלשים, ולא פגע במעמדות הגבוהים יותר.
