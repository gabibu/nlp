

שר התיירות, בני אלון, הודיע כי יחידת התעופה הוקמה במינהל השיווק של משרד התיירות מתוך הכרה בחשיבותו של תחום התעופה כתנאי לפיתוח תיירות.

אורן דרורי, מנהל האגף למגזרי שיווק ותכנון ציין כי משימות יחידת התעופה הינן ניתוח מצבי תעופה שונים והשפעתם על מצב התיירות, מיפוי מערך התעופה, מעורבות וקיום קשר שוטף מול גורמי תעופה עסקיים ממשלתיים בארץ ובחו"ל, ביניהם רשות שדות התעופה ומשרד התחבורה, וכן קביעת מיקומו של משרד התיירות כגורם משפיע על מערך התעופה, תוך מתן דגש תיירותי-שיווקי.

דרורי מוסר כי יחידת התעופה תגבש מדיניות ואסטרטגיית תעופה כוללנית לטווח הארוך ותגבש טקטיקה מקומית ומיידית בהתאמה לתנאים המשתנים בעיקר לאור המציאות בה אנו שרויים כיום, כאשר המגמה היא לשמר את נושא התעופה כאמצעי המקשר העיקרי המביא תיירות לישראל, שכן קרוב ל-90 אחוז מהבאים והיוצאים בשערי ישראל, עושים זאת בדרך האוויר.

בשל מורכבותו של תחום התעופה והצורך בבניית מסד מקצועי, נעזר משרד התיירות בהקמת היחידה בשירותיו של יועץ חיצוני לתחום התעופה.

דרורי הוסיף, כי במקביל ובמסגרת הפעולות לשימור תשתיות ההיצע וצינורות השיווק, בוחן משרד התיירות דרכים חלופיות לטיפול במרכיב טיסות השכר, בעיקר מצפון אירופה, אשר נפגע והופחת דרסטית מאז פרוץ המשבר. לדוגמא, באישור משרד האוצר, יחל משרד התיירות לתמוך במפעילי טיסות שכר לאילת, ממספר יעדים מוגדרים באירופה. התמיכה תהיה בשיעור של 20 אחוז מעלות טיסה אחת המוערכת בכ-50 אלף דולר. בשלב הנ"ל תקף הסיוע לעונת החורף הנוכחית ולעונת 2002-2003.

