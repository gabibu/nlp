

אתמול פורסמה ידיעה ולפיה הורה השר לביטחון הפנים לוואקף להפסיק את עבודות הריצוף שבוצעו מזה ימים אחדים בצפון הר הבית. הוואקף גידר את השטח באבנים עתיקות, מילא אותו בעפר השייך למקום אחר בהר, והחל לרצף אותו. השר הורה, כאמור, להפסיק את העבודות, ולעקור את המרצפות שהונחו במקום.

אנשי הוועד למניעת הרס העתיקות בהר הבית בירכו על המעשה, והסבירו כי זה צעד ראשון בהפסקת העבודות המתנהלות באין מפריע בהר הבית מזה כשנתיים.
אנשי הוועד אמרו כי אף על פי שעבודות אחרות, כגון ניקוי חללים תת קרקעיים מתחת להר הבית, נמשכות באין מפריע, הרי שיש כאן צעד ראשון בכיוון החיובי.

יהודה עציון, מתנועת "חי וקיים", אמר אתמול לכתבתנו, כי "סוף סוף הוכח שיש ממשלה בישראל, וכי יש אפילו שר לבטחון פנים שיכול לגבור בהוראותיו על פעולות בלתי חוקיות של הוואקף המוסלמי".
עם זאת טוען עציון כי הדברים טרם בוצעו בשטח. "ככל הידוע בשעה זו, הוראת השר לא בוצעה".
