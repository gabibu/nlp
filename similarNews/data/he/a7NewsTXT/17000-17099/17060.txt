

הצעת החוק של סיעת חד"ש, שהתפרסמה כאן אתמול, ממשיכה לגרור תגובות נזעמות מחברי כנסת מימין ומשמאל. ההצעה מתירה, למעשה, את דמם של חיילי צה"ל, בקובעה שאין הפגיעה בחיילי צה"ל מהווה מעשה טרור.

ח"כ מוסי רז ממר"צ, המשרת כקצין מילואים ביש"ע, אמר אתמול כי אף על פי שמאבק בכיבוש הוא לגיטימי, הרי שפגיעה פיזית בחיילים, כמו גם פגיעה באזרחים ישראלים ופלשתינים, היא אלימות לשמה.
רז הסביר את כוונתו, ואמר: "על חברי הכנסת של חד"ש... להבין שגם התנגדות אלימה לכיבוש, היא סוג של טרור".

ח"כ זאב בוים מהליכוד כינה את חברי הכנסת של חד"ש "סוסים טרויאנים", ואמר כי "זהו ביטוי נוסף להיותם של חברי הכנסת הערבים משתפי פעולה עם יאסר ערפאת. מצער ומפתיע שחברת הכנסת היהודייה של חד"ש תמר גוז'נסקי נתנה את שמה כעלה תאנה לחוק אשר מציב כוונת של ממש לראשם של חיילי צה"ל".

חברי הכנסת אורי אריאל ויורי שטרן מ"האיחוד הלאומי-ישראל ביתנו" כינו את הצעת החוק "גזענית", ופנו לנשיאות הכנסת בדרישה להסיר אותה משולחן הכנסת.

בדרישתם הסתמכו השניים על סעיף בתקנון הכנסת, ולפיו יו"ר הכנסת והסגנים לא יאשרו הצעת חוק שלדעתם היא גזענית במהותה או השוללת את קיומה של מדינת ישראל כמדינתו של העם היהודי.
