

אתמול נחקרה יו"ר סיעת מר"צ בכנסת ח"כ זהבה גלאון במשך 13 שעות ביחידה הארצית לחקירות הונאה בבת ים, כך מסר העיתונאי יואב יצחק באתר האינטרנט שלו n.f.c.. גלאון נחקרה תחת אזהרה בחשד שהוציאה 180 אלף שקלים מ"המרכז הבינלאומי לשלום" בעת שהייתה מ"מ מנכ"ל ומנכ"ל המרכז.

גלאון, שלקחה לעצמה סכומים אלה, לכאורה, בתור שכר, עשתה זאת על דעת עצמה, ובלא שאושר גובה שכרה על ידי מאן דהוא. על פי תקנות המרכז ועדה של כמה חברים הייתה אמורה לקבוע את שכרה, אך ועדה שכזו מעולם לא נתכנסה.

חשד נוסף הוא שגלאון הזמינה דו"ח חקירה נגד עופר בורנשטיין, מי שהיה מנכ"ל המרכז, כדי להפליל אותו, ולאלצו להתפטר. בורנשטיין אכן נאלץ להתפטר, וגלאון, שרצתה, כנראה, את התפקיד לעצמה, אכן זכתה בו. הזמנת הדו"ח נעשתה באופן בלתי חוקי, ובעלות של 45 אלף שקלים שהוצאו מקופת המרכז הבינלאומי לשלום.

ע"פ הדיווח ב-NFC המשטרה עיכבה את חקירתה של גלאון, ובמשך תקופה ארוכה ניסתה להתחמק מפתיחתה. אולם לאור הראיות שחשף יואב יצחק ותלונתו של עופר בורנשטיין נאלצה המשטרה לפתוח בחקירה.

כאמור אתמול נחקרה ח"כ גלאון תחת אזהרה בחשד להוצאת כספים במרמה.

הפרשייה התפרסמה לראשונה באתר האינטרנט של העיתונאי יואב יצחק, ובטור שלו בעיתון "מעריב".
באתר ציין יצחק כי גלאון הגישה תביעת דיבה נגדו ונגד העיתון "מעריב".
