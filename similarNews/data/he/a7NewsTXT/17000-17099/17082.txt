

נהג המונית צבי קפלן מתל אביב עתר היום נגד יבואניות הרכב, בטענה כי בעת מכירת רכב פטור ממיסים, מתווסף למחיר הרכב רווח נוסף שגובות היבואניות וכך יוצא שזכאים לפטור ממיסים אינם נהנים ממלוא הפטור.

העותר הביא בעתירתו את נסיונו האישי, כאשר ניסה לרכוש רכב מסוג סיטרואן קסארה, על מנת שתשמש לו מונית. על פי חישובים שערך, הרווח הנוסף שגובות היבואניות ממכירת רכבים בפטור עומד על כ-17,300 ש"ח לרכב.

בבדיקה נוספת שערך לגבי רכב מסוג סקודה, גילה העותר, כי הפער אף גדול יותר ועומד על 26 אלף ש"ח. על מנת ליהנות מהרווח הנמוך יותר שמרוויחות יבואניות בעת מכירת רכב לרבות מיסים, רכש העותר רכב בתשלום מיסים מלא, ופנה לאגף האוצר על מנת לקבל את החזרי המס, ששולמו ישירות לכיסו. אולם לטענתו, לא קיבל לא את החזרי המס ולא תשובה מספקת מהם.

טרם התקבלה תגובת הפרקליטות לעתירה.


