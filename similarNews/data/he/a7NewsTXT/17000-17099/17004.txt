

12 אנשים נפגעו בדליקה שפרצה היום בהיכל המשפט בתל-אביב.

בבית המשפט בתל-אביב (המחוזי והשלום) התחדשה העבודה כבר בצהריים, לאחר שכובתה הדליקה שפרצה בבוקר.

הדליקה פרצה במספר מוקדים, כאשר המוקד הראשי היה בחדר הארכיב הישן במרתף בית המשפט. כמו כן פרצה אש בפיר המעלית, הסמוך לחדר העצורים. יצויין, כי לא נשרפו תיקים.

הנהלת בתי המשפט הכחישה את הפרסומים לפיהם האש פרצה כתוצאה מהשלכת רימון עשן.

כ-40 עצירים הוחזרו לבית המעצר באבו-כביר ואחדים קיבלו שם טיפול רפואי לאחר שנפגעו באורח קל משאיפת עשן.

מפקד הליווי רב פקד טל דיבון ציין בפני כתבת עתי"ם, כי זו הדליקה השלישית שפרצה השנה במרתף העצורים באותו אזור.

רשף-משנה דוד בוסורה אמר כי העשן הסמיך נוצר כתוצאה משריפת צינורות פלסטיק וחומרים אחרים הנמצאים במרתף בית המשפט.




