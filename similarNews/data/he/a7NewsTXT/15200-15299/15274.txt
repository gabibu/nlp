

כ-1200 תלמידים הלומדים ב-4 בתי ספר יסודיים ותיכוניים בישובי המועצה האזורית חוף הכרמל נותרו היום בבתיהם בשל מזג האוויר הסוער.

סגן ראש המועצה האזורית, יצחק בן הרוש, מסר , כי המועצה נערכה מבעוד מועד לקדם גשמים עזים באזור והכשירה את תעלות הניקוז. הוא האשים את מע"צ בכך שאנשיה לא פתחו מעביר מים שבנייתו נסתיימה באחרונה מתחת לכביש מס' 4. הוא ציין, כי מעביר מים זה אמור לנקז את מי נחל מהרל וכן את תעלות הניקוז באזור ואילו נפתח המעביר, לא היו הצפות במקום. הוא ציין כי המועצה האזורית התריעה בפני מע"צ על אפשרות של הצפות, אך לטענתו דבר לא נעשה.

ממע"צ נמסר בתגובה, כי אכן מעביר המים לא חובר עדיין לרשת הניקוז, וזאת בשל בעיית פינוי מטרדים בקטע שבין המעביר לכביש. ממע"צ נמסר עוד, שיסתיימו הליכים הפינוי והגשמים ייפסקו יחלו בעבודות חיבור של מעביר המים וכי לביצוע העבודות זכה קבלן במכרז.


