

העיתון "ניו יורק טיימס" דיווח אתמול כי ריכוז הגבוה של חיידקי אנתרקס הקיים באבקה שנשלחה לפוליטיקאים ולאנשי תקשורת אמריקנים תואם את ההרכבים שנוצרו במסגרת התוכנית הצבאית האמריקנית בין 1951 ל-1969. העיתון, שציטט מדענים, כתב כי ריכוז הנבגים גבוה מזה של כל מלאי אחר הידוע ושייצרו אותו ממשלות אחרות, ושיעורו הרבה מעל למה שהמומחים סבורים כי טרוריסטים מסוגלים לייצר.

העיתון הוסיף, כי הדמיון המפתיע מביא למסקנה שייתכן כי האחראי למעשים קשור עם התוכנית לשעבר של נשק ביולוגי של ארה"ב, שנזנחה זה מכבר.

ה"ניו יורק טיימס" דיווח כבר כי הF.B.I. החל לחקור מעבדות ממשלתיות וקבלני משנה, כמקורות אפשריים של ייצור חיידק האנתרקס. כמו כן החלה הבולשת הפדרלית לחקור אנשים המועסקים במעבדות צבאיות ואזרחיות.

