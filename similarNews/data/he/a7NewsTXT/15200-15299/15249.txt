

בתום ישיבה מיוחדת של הממשלה שארכה למעלה מ-5 שעות הגדירה ממשלת ישראל את הרשות הפלשתינית ישות תומכת טרור. שרי העבודה התנגדו לקביעה זו, והחליטו להחרים את ההצבעה שהתקיימה בסוף הדיון. שמונה עשרה שרים הצביעו בעד ההחלטה. השר דן מרידור ממפלגת המרכז הצביע נגד והשר מאיר שטרית מהליכוד נמנע.

הממשלה קבעה בהחלטתה כי "ועדת השרים לבטחון לאומי מוסמכת להחליט על צעדים אופרטיביים (צבאיים, מדיניים, הסברתיים וכלכליים) במסגרת החלטה זאת. קביעה זאת תוכל להשתנות, בהחלטת ממשלה, אם הרשות הפלשתינית תמלא את מחויבויותיה, לפי ההסכמים, לסיכול ולמניעת טרור, הענשת טרוריסטים, ולפירוק תשתית הטרור".

להלן נאמר בהחלטה, כי בתוקף סמכותה לפי סעיף 8 לפקודת מניעת טרור, מכריזה הממשלה בזה, כי התנזים וכוח 17 (המשמר הנשיאותי) הם ארגונים טרוריסטיים והפעולה נגדם תהיה בהתאם.

ישיבת הממשלה התקיימה על רקע נאומו של ראש הממשלה אריאל שרון לאומה שבו הוא הטיל את מלוא האחריות למתקפות הטרור הרצחניים על כתפיו של יאסר ערפאת.

את נאומו החל רה"מ בהבעת תנחומיו למשפחות הנרצחים, ובשליחת איחולי ברכת החלמה מהירה לפצועים הרבים המאושפזים בבתי החולים ברחבי הארץ. רה"מ הוסיף כי גם נשיא ארה"ב ג'ורג' בוש "מוסר לעם בישראל את צערו העמוק, ואת תנחומיו הכנים".

רה"מ האשים את ערפאת באחריות ישירה למציאות הטרור בישראל ולסבל בני עמו, ואמר כי מזימתם העיקרית של ארגוני הטרור היא לגרש אותנו מכאן, וכי זו לא תצלח.

שרון ציין כי בארץ ובעולם חל שינוי ביחס אל ערפאת. לדבריו: "זמן רב לא עמד העולם על טיבו של ערפאת, אך לאחרונה חל שינוי מהותי בעניין זה, ולכולם התגלה ערפאת האמיתי. ערפאת הוא המכשול הגדול לשלום. הן בעבר, והן בהווה. הוא לא יצליח לשטות בממשלה שאני עומד בראשה", אמר שרון.
בנאומו סקר שרון את הישגיה של ישראל: "לחמנו מלחמות רבות, וניצחנו בכולן. הבסנו את אויבינו, ועשינו שלום. אחזנו בחרב, ויחד עם זאת הפרחנו את השממה. בנינו ערים, פיתחנו תעשייה וטיפחנו את החקלאות. הפכנו את מדינת ישראל לדוגמה ולסמל למדינות רבות בעולם. אנו ממשיכים בעשייה הזאת יום יום. העשייה הזאת לא תיפסק לעולם".

על "מלחמת אוסלו" אמר שרון כי היא "מלחמה הקוצרת קורבנות תמימים מדי יום. מלחמת טרור המנוהלת בשיטתיות, באופן מאורגן ועם הכוונה מסודרת. אם תשאלו מה מטרתה של המלחמה הזאת, אני אגיד לכם: מטרתה של מלחמת הטרור, מטרת הטרוריסטים, עוזריהם ושולחיהם, מטרתו של מי שמאפשר להם לפעול בשקט ובאין מפריע, היא לגרש אותנו מכאן. מטרתם היא להביא אותנו לכלל יאוש, לאובדן תקווה, לאובדן החזון הלאומי המוליך אותנו להיות עם חופשי בארצנו, ארץ ציון וירושלים".
"אזרחי ישראל, זה לא יקרה. אין עם בעולם שהיה מפגין בגרות כזאת,וכושר עמידה כזה. אני גאה להיות חלק מהעם הזה. אני ער לעובדה שגם בתחומים אחרים של חיינו אנו עומדים מול קשיים, וגם שם אנו מפגינים חוסן ועוצמה. הם כבר הבינו שהם לא יצליחו. הם כבר הבינו שהעם פה יותר חזק, ושרוח העמידה שלנו יותר איתנה ממה שהם בכלל שיערו לעצמם. לכן הם ממשיכים לטבוח בילדים, בנערים, בנשים ובגברים, באזרחי ישראל ובאזרחי לאומים נוספים. הם פוגעים בבני אדם רק לשם ההריגה. רק כדי לרצוח.

אני אומר לכם כאן, מירושלים, בירתה הנצחית של מדינת ישראל, ירושלים השלמה. אני אומר את זה לכם ולכל מי ששומע בעולם כולו: מי שיקום עלינו להורגנו דמו בראשו".

שרון הזהיר מהציפייה לפתרון מיידי וקל, ואמר: "אל תתפתו לנבואות שקר, ואל תלכו שולל אחר הבטחות לתוצאות מיידיות. המאבק הזה לא יהיה קל. המאבק הזה לא יהיה קצר, אבל אנחנו ננצח".
לסיום דבריו הציב שרון את מטרת המלחמה: "אנחנו נרדוף את האחראים לטרור, את המבצעים, ואת המסייעים. אנו נרדוף אותם עד שנלכוד אותם, והם ישלמו את המחיר".

לשאלת כתבים מהי תגובתו לשרים כאפרים סנה, שהביע ביקורת על התקפת המסוקים של ערפאת, ושאמר כי יש לערוך "התקפה על יעדים משמעותיים יותר", אמר שרון כי הדבר החשוב ביותר במלחמה היא העמידה ביחד. "השתתפתי בכל המלחמות של מדינת ישראל, בכל הקרבות העקובים מדם, ואני דבר אחד למדתי וגם לימדתי: כשנמצאים במלחמה כולם צריכים לעמוד ביחד, ולדעתי, הדבר הפחות מתאים הוא כבר עכשיו להשמיע קולות של ביקורת בעת כזו, עוד בטרם התחלנו לעשות ממש את מה שאנחנו מתכוונים לעשות. אולי לעיתים דברים כאלה הם תוצאה מכך שמישהו רוצה להופיע בציבור, ויוצא ואומר מה שאומר".

שרון הוסיף כי שר שהחלטות הממשלה אינן נראות לו יכול להביע את דעתו בממשלה, "ואם הוא מרגיש שאיננו מוכן לשאת באחריות של הממשלה הוא יכול לפנות את מקומו. בממשלה מחליטים החלטות המחייבות את כולם. בעתות כאלה הדבר החמור ביותר, שאנשים הופכים לפרשנים במקום להיות דבקים כולם זה בזה, ועומדים ביחד מול המלחמה הזאת שנכפתה אלינו".

לסיכום ציין שרון כי הוא רואה בממשלת אחדות חשיבות רבה. "אני אעשה כל מאמץ שהממשלה תדבר בקול אחד. אם רוצים לנצח - צריך לעמוד יחד".

