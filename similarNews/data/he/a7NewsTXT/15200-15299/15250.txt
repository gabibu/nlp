

אתמול בשעות אחר הצהריים החלה התקפת צה"ל, זמן קצר לפני השמעת נאומו של רה"מ לאומה. מסוקי קוברה של חיל האוויר השמידו שני מסוקים של יאסר ערפאת שחנו במנחת בעזה. עשן כבד היתמר מהאזור, כנראה בשל התלקחותו של מאגר דלק שנפגע במקום. המחבלים ירו אש נ"מ אל המסוקים, אך החטיאו.

באותו זמן שהה ערפאת ברמאללה.

מאוחר יותר תקף צה"ל גם את לשכתו של ערפאת בג'נין. נוסף על כך הותקפה והושמדה מפקדת "המשטרה הכחולה" בעיר. את התקיפה ביצעו מטוסי קרב של חיל האוויר.

הלילה נכנסו דחפורים של צה"ל, מלווים בטנקים, לשדה התעופה דהנייה בדרום חבל עזה. הם חפרו תעלה עמוקה לרוחב מסלול ההמראה, פעולה ההופכת את שדה התעופה לבלתי שמיש. ערביי הרש"פ פתחו באש לעבר כוחותינו. חיילי צה"ל השיבו באש טנקים ובנשק קל.

בתגובה לאירועים הקשים של היממה האחרונה קיימה מועצת יש"ע ישיבה מיוחדת, ולאחריה המליצה המועצה לשרון לסלק את ערפאת. היא ציינה כי מאז הגיע ערפאת לעזה נרצחו חמש מאות שלושים ושבעה ישראלים בפיגועים שיזמה הרשות הפלשתינית או שהעניקה להם חסות. לדעת מועצת יש"ע אין די בפעילות החיסול הנקודתית נגד מתכנני הפיגועים, מוצלחות ככל שיהיו.

בתגובה לתקיפה הישראלית אומרת ארצות הברית כי לישראל זכות הגנה עצמית.


