

מסוקי ומטוסי קרב של חיל האוויר תקפו אתמול בערב ברצועת עזה ובגדה המערבית, השמידו את שלושת מסוקיו של יאסר ערפאת בעזה ופגעו במספר יעדים הקשורים ישירות ביו"ר הרשות הפלשתינית. מסוקיו של ערפאת משמשים אותו בעיקר בתנועתו בין יהודה ושומרון ורצועת עזה.

בנוסף דיווחו הפלשתינים כי מסוקי חיל האוויר פגעו ישירות במטה של ערפאת וגרמו נזקים כבדים לבניין. סמוך לבניין המטה נפגעו משרדים נוספים של הרשות הפלשתינית וכן המפקדה הראשית של המשמר הנשיאותי של ערפאת כוח 17.

על פי הדיווחים נפגעו גם מיכלי הדלק של המסוקים של ערפאת והפגיעה הציתה דליקה שהעלתה עשן סמיך ושחור. נמסר, כי צוותי הכיבוי לא הצליחו להגיע למקום הדליקה בשל חסימת הדרכים בהריסות המשרדים.

הפלשתינים מסרו שמטוסו הפרטי של ערפאת שנמצא בדהנייה לא נפגע, וציינו כי המסוקים היו מאוחסנים בהאנגר של המנחת מזה זמן רב, מבלי שנעשה בהם שמוש.

כתבנו צבי ברש מוסר, כי בתצלומים בטלויזיה נראו המסוקים מחוץ להאנגר, כך שטענות הפלשתינים כאילו המסוקים לא היו בשימוש -אינם נכונות.

חיל האוויר תקף שני יעדים נוספים ברצועת עזה. באיזור הסודניה צפונית לרצועת עזה הופצצה משטרת חיל הים הפלשתיני בשישה טילים שנורו ממסוקים. למפקדות משטרת חיל הים נגרם נזק רב. כמו כן הפציצו המסוקים בטילים את משרדי הרשות הפלשתינית בקרבת מקום.

כן דווח כי מטוס קרב מסוג F-16 הפציץ את משרדיו של ערפאת בג'נין, ובנוסף תקף את המפקדה הראשית של המשטרה הפלשתינית בעיר. מטוס F-16 תקף גם בנייני משרדים נוספים של הרשות הפלשתינית, הנמצאים בשכנות למשרדיו של ערפאת.

