

מטרת האינתיפאדה היא מלחמת התשה נגד הכיבוש הציוני "עד שיגיע למסקנה כי מחיר הכיבוש יקר מכפי שישראל יכולה לשאת", כך אמר חאלד משעל, ממנהיגי החמאס, בסוף השבוע במחנה הפליטים ירמוק בדמשק.

משעל אמר שהפלשתינים יוכלו להחזיק מעמד ולהקריב קורבנות עוד 20 שנה, בעוד שישראל אינה יכולה לעמוד בכך. משעל בירך את מבצעי הפיגועים, ואמר כי פעולותיהם הן נקמה על חיסולו של מחמוד אבו הנוד. משעל הוסיף: "שלושה רבעים מהציונים שנהרגו עד היום בפיגועי ההתאבדות בישראל ובשטחים, נהרגו על ידי אנשי תנועת החמאס. החמאס מיוצגת 'בגדול' בכל פעולות ההתאבדות של הקדושים נגד ישראל".

במשך היום אתמול המשיכו מנגנוני הביטחון הפלשתינים לטעון כי הם עוצרים מחבלי חמאס וג'יהאד אסלמי ברחבי יש"ע.

לאחר התקפת צה"ל אמר דובר מטעם החמאס כי הארגון ימשיך במלחמתו נגד ישראל, וקרא לערפאת לנהל דו-שיח עם בכיריו.

על "המעצרים המתוקשרים", שערכה אתמול הרש"פ אמר יו"ר הקואליציה זאב בוים בתכנית "בוקר בשבע" כי לדעתו אין אפשרות להאמין לערפאת. "יש ניסיון רב אתו. הוא גדול המתעתעים והשקרנים", אמר בוים, ולכן, לדבריו, אין אפשרות לסמוך עליו יותר. לדבריו, ישראל צריכה להפסיק להתייחס אליו, ולטפל בבעיות הבטחוניות שלה בעצמה.

