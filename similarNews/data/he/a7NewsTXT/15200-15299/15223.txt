

כרקע לדברי ראש הממשלה אריאל שרון לאומה היום בשעה 19.30 , שידרו ערוצי הטלויזיה תמונות מהתקפת צה"ל שהחלה זמן קצר לפני כן. כמטרתה הראשונה של התקפת צה"ל הועלו מטוסיו של ערפאת בלהבות במנחת המטוסים שליד לשכתו בעזה.

את נאומו החל רה"מ בהבעת תנחומיו למשפחות הנרצחים ובמשלוח איחולי ברכת החלמה מהירה לפצועים הרבים המאושפזים בבתי החולים ברחבי הארץ. רה"מ הוסיף כי גם הנשיא בוש מוסר "לעם בישראל את צערו העמוק ואת תנחומיו הכנים".

רה"מ האשים את ערפאת באחריות ישירה למציאות הטרור בישראל ולסבל בני עמו, ואמר כי מזימתם העיקרית של ארגוני הטרור לגרש אותנו מכאן, לא תצלח.

שרון ציין כי חל שינוי ביחס אל ערפאת בארץ ובעולם. לדבריו: "זמן רב העולם לא עמד על טיבו של ערפאת, אך לאחרונה חל שינוי מהותי ולכולם התגלה ערפאת האמיתי. עראפת מהווה את המכשול הגדול לשלום. הן בעבר, והן בהווה. הוא לא יצליח לשטות בממשלה בראשה אני עומד", אמר שרון.

ראש הממשלה ערך היקש בין מלחמתה של ארה"ב נגד הטאליבן באפגניסטן בעקבות פיגועי הטרור, לבין סבלה של ישראל מהפיגועים ואמר כי גם ישראל תפעל בכל האמצעים העומדים לרשותה שכבר הופעלו בעבר וכן באמצעים חדשים, וזאת כדי למגר את הטרור לחלוטין.

שרון סקר בנאומו את הישגיה של ישראל : "לחמנו מלחמות רבות - וניצחנו בכולן. הבסנו את אויבינו - ועשינו שלום. אחזנו בחרב - והפרחנו את השממה ואת המדבר. בנינו ערים, פיתחנו תעשיה וטיפחנו את החקלאות - הפכנו את מדינת ישראל לדוגמה וסמל למדינות רבות בעולם. אנו ממשיכים בעשיה הזאת יום יום. העשיה הזאת לא תיפסק   לעולם".

על "מלחמת אוסלו" אמר שרון: "מלחמה הקוצרת קורבנות תמימים מדי יום. מלחמת טרור המנוהלת בשיטתיות, באופן מאורגן ועם הכוונה מסודרת. אם תשאלו מה מטרתה של המלחמה הזאת, אני אגיד לכם: מטרתה של מלחמת הטרור, מטרת הטרוריסטים, עוזריהם ושולחיהם, מטרתו של מי שמאפשר להם לפעול בשקט ובאין מפריע, היא לגרש אותנו מכאן. מטרתם היא להביא אותנו לכלל יאוש, לאובדן תקווה, לאבדן החזון הלאומי המוביל אותנו להיות עם חופשי בארצנו, ארץ ציון וירושלים".

"אזרחי ישראל, זה לא יקרה. אין עם בעולם שהיה מפגין בגרות וכושר עמידה כזה. אני גאה להיות חלק מהעם הזה. אני ער לעובדה שגם בתחומים אחרים של חיינו אנו עומדים מול קשיים וגם שם אנו מפגינים חוסן ועוצמה. הם כבר הבינו שהם לא יצליחו. הם כבר הבינו שהעם פה יותר חזק ושרוח העמידה שלנו יותר איתנה ממה שהם בכלל שיערו לעצמם. לכן הם ממשיכים לטבוח בילדים, נערים, נשים וגברים, אזרחי ישראל ואזרחי לאומים נוספים, בני אדם רק לשם ההריגה רק כדי לרצוח.
אני אומר לכם כאן, מירושלים, בירתה הנצחית של מדינת ישראל, ירושלים השלמה. אני אומר את זה לכם ולכל מי ששומע בעולם כולו: מי שיקום עלינו להורגנו דמו בראשו".

שרון הזהיר מהציפיה לפתרון מיידי וקל, ואמר: "אל תתפתו לנבואות שקר ואל תלכו שולל אחר הבטחות לתוצאות מיידיות. המאבק הזה לא יהיה קל. המאבק הזה לא יהיה קצר - אבל אנחנו ננצח".

לסיום דבריו הציב שרון את מטרת המלחמה "אנחנו נרדוף את האחראים לטרור, המבצעים, המסייעים, אנו נרדוף אותם עד שנלכוד אותם והם ישלמו את המחיר".

לשאלת כתבים מהי תגובתו לשרים כאפרים סנה שהביע ביקורת על התקפת המסוקים של ערפאת ואמר שיש לערוך "התקפה על יעדים משמעותיים יותר", אמר שרון כי הדבר החשוב ביותר במלחמה היא העמידה ביחד "לצערי השתתפתי בכל המלחמות של מדינת ישראל, בכל הקרבות עקובים מדם, אני דבר אחד למדתי וגם לימדתי: כשנמצאים במלחמה כולם צריכים לעמוד ביחד, והדבר לדעתי הפחות מתאים זה בעת כזו, עוד בטרם התחלנו לעשות ממש מה שאנחנו מתכוונים לעשות, כבר נשמעים קולות של ביקורת, שאולי לעיתים הם תוצאה מכך שמישהו רוצה להופיע ויוצא ואומר מה שאומר".

שרון הוסיף כי שר שהחלטות הממשלה אינן נראות לו יכול להביע את דעתו בממשלה "ואם הוא מרגיש שאיננו נושא באחריות, יכול לפנות את מקומו. בממשלה יש החלטות המחייבות את כולם. בעתות כאלה הדבר החמור ביותר, שאנשים הופכים לפרשנים במקום להיות דבקים כולם ולעמוד ביחד מול המלחמה הזאת שנכפתה אלינו".

שרון סיכם בציינו כי הוא רואה בממשלת אחדות חשיבות רבה. "אני אעשה כל מאמץ שהממשלה תדבר בקול אחד. אם רוצים לנצח - צריך לעמוד יחד".
