

ביום ראשון הודה נשיא צרפת ז'אק שיראק שאירופה הפגינה "חולשה גדולה" מול הטרור, והביע את תקוותו שמקומות המחסה של הטרוריסטים "ילכו ויפחתו, ובסוף ייעלמו" "הטרוריסטים, בסופו של דבר, הם פושעים, ולרוב הם גם חולי נפש", הודיע שיראק במהלך מסיבת עיתונאים בתום ביקורו במרוקו.

המאבק נגד הטרור "יהיה ארוך", הזהיר. הוא חייב להיות "כולל", ולכלול באותה עת מלחמה במימון פעולות הטרור, במקומות המסתור, בהחלפת מידע, ובשיתוף פעולה של המשטרה ושל מערכת המשפט, אמר. שיראק הביע את קורת רוחו מהעובדה שהאיחוד האירופי מתקדם, גם אם "באי רצון", כדבריו, לעבר כינון פקודת מעצר כלל אירופית. את הפקודה הזאת אמורות לקבל 15 המדינות החברות באיחוד, וזאת במהלך הפסגה האירופית הבאה באמצע חודש דצמבר בלאקן (בלגיה). "כדי לממן את פעולות הטרור השתמשו הטרוריסטים בכל האמצעים שמבטיחות הדמוקרטיות. עובדה זו היא נכונה לגבי מדינות אחדות באירופה", הדגיש שיראק, והוסיף: "יש צורך לשים קץ לזה. האיחוד האירופי היה חייב הפעם להודות שהוא סיפק מחסה למספר מסוים של טרוריסטים מהסוג הזה".

עוד על השפעתו של הטרור: כינוס של נציגי המדינות האירופאיות המממנות את פעילות הרש"פ, שהיה אמור להתקיים אתמול ברצועת עזה במטרה לדון בתמיכה כלכלית לרש"פ נדחה ליום רביעי הבא. כך הודיע בעזה איש הרשות הפלשתינית נביל שעת'. זאת כתוצאה מהפיגועים שהיו בירושלים ובחיפה.

סוכנות עתי"ם ציינה, כי בקשת הדחייה באה בעיקר מצדה של ארה"ב.


