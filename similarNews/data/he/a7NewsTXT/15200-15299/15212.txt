

מסוקי קוברה של חיל האוויר השמידו שני מסוקים של יאסר ערפת שחנו במנחת בעזה. עשן כבד היתמר מהאזור, בשל מאגר דלק שנפגע במקום. המחבלים ירו אש נ"מ אל המסוקים אך החטיאו.

הערבים טוענים כי המסוקים הישראלים ירו גם אל ביתו של עראפת בעזה אך בצה"ל דוחים את הטענה הזו. מצה"ל נמסר כי חיל האוויר גם נמנע מלתקוף את משדרי תחנת הטלוויזיה הפלשתינית. עראפת , ככל הידוע, נמצא כעת ברמאללה ומסוק נוסף שלו ממתין שם.

גם בג'נין התקיף מטוס F-16 את מפקדתו של ערפאת ואת מפקדת "המשטרה הכחולה".

דוברו של ראש הממשלה ד"ר רענן גיסין אומר כי מדובר באיתות של ממשלת ישראל לעראפת. ארצות הברית אומרת בתגובה לתקיפה הישראלית כי לישראל עומדת זכות הגנה עצמית.

שר התחבורה אפרים סנה אמר כי איננו מבין מה הטעם להתקפה ואיננו מבין מה התבונה העומדת מאחוריה.

בצהריים החליט הקבינט המדיני-ביטחוני בישיבתו לפתוח במלחמת חורמה בכל אירגוני הטרור ובכלל זה הפתח' והתנזים. ארגונים אלה יוכרזו "ארגוני טרור" וכוחות הביטחון יפעלו נגדם גם בתוך שטחי הרשות הפלשתינית.

אתר האינטרנט "מחלקה ראשונה" מוסר כי על פי החלטות הקבינט תיערך המלחמה גם במפקדות של יאסר עראפת. בידיעה נאמר עוד כי ראש הממשלה יציע הערב לממשלה להכריז רשמית כי יאסר עראפת אינו עוד פרטנר להידברות.
