

חובות הרשות הפלשתינית לחברת החשמל על אספקת חשמל לאזור חבל עזה הגיעו לכ-85 מיליון ש"ח. נציגי הרשות הפלשתינית טוענים בפני החברה שהם מתקשים לגבות את סכומי החובות מצרכני החשמל שלהם, כך שקצב פירעון החובות אינו מצליח להדביק את היקף החובות, ההולך וגדל. כדי לכסות אותם תובעת חברת החשמל ממשרד האוצר, לנכותם מהכספים שממשלת ישראל מעבירה לפלשתינים. החברה כבר פנתה לאוצר בעבר בעניין זה, אך עד היום לא נעשה בו דבר. יצוין כי גם בעבר התחמקו ערביי יש"ע מתשלום חובם לחברת החשמל.

הכלכלן חיים שחק התריע לאחרונה מפני תופעה שבה ערבים רבים המתגוררים ביש"ע מנצלים פרצות בחוקי הסעד של המדינה כדי לזכות בעשרות אלפי שקלים בכל חודש. ערבים אלה מתחתנים עם בנות זוג הנמנות בין ערביי ישראל ועל כן הופכים את עצמם לזכאים לקצבאות ע"פ החוק. לדברי שחק, וכפי שפורסם לאחרונה בתקשורת, מכיוון שלערבים מותר לשאת כמה נשים, רבים מערביי יש"ע זוכים למענקים ולתגמולים חודשיים אדירים מהקופה הציבורית. שחק הביא כדוגמא: משפחה שלה 60 ילדים מנשים אחדות זוכה ב-80,000 שקל לחודש מהביטוח הלאומי.

