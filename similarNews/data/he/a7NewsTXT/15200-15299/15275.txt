

המשטרה והרשויות באזור תל-אביב נערכים להתמודדות עם הצפות בשל מזג האויר הסוער. עיריית תל-אביב נקטה במספר צעדים ובין השאר פתחה מטה דרומי בבניין בני ברית ביפו. כזכור, אשתקד טבע ילד בן 4 בעיר בשל ההצפות.

משטרת מחוז תל-אביב הנחתה את תחנותיה להערך למצבי חירום שעלולים להיווצר בשל מזג האויר. ניתנו הנחיות לרענן את הפקודות הרלוונטיות להצפות ולהפסקת חשמל וכן לשיתוף פעולה עם נתיבי איילון, מד"א, שירותי כבאות והצלה וחברת החשמל.

מעירית תל-אביב נמסר כי ביום ב' נבדקו 7,000 פתחי ביוב ברחבי העיר, כדי להבטיח שלא הצטבר בתחתיתן, מאז הניקוי האחרון שלהם בקיץ, משקע, שעלול לעכב את ניקוז מי הגשמים. כמו כן תגברה העירייה את משאיות הניקוז, הכינה סירות הצלה, תיגברה את עמדות המוקד המקומי 106 ופתחה מכרזי פינוי בדרום תל-אביב, ביפו ובהדר יוסף, המועדים לפורענות במקרה של כמויות גדולות של גשם.

חברת נתיבי איילון נערכת לאפשרות של עליית הנחל על גדותיו באופן שיסכן את התנועה בנתיבים. תוגבר מערך הבקרה של החברה וכי החברה מבצעת מעקב אחר מפלס המים בנחל ונערכת למקרה של הצפתו בציוד מכני הנדסי ומשאבות לבעיות של סחף או הצפה.

יו"ר מרכז השלטון המקומי, עדי אלדר הצביע על רמת התשתיות ברשויות כעל הגורם המרכזי לבעיית ההצפות וטען כי בשש השנים האחרונות קוצצו תקציבי הפיתוח הממשלתיים בכ-350 מיליון שקל.
