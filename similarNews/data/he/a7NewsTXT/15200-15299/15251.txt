

בשל החשש מהתקפות צה"ל נכנסו בכירים ברשות הפלשתינית, וביניהם אף מפקדים בכירים בכוחות הביטחון, למקומות מסתור המרוחקים ממשרדיהם וממפקדותיהם.

ממקורות פלשתיניים נמסר, כי רוב המפקדות פונו מהכוחות המזוינים המוצבים בהן, ונותרו בהן צוותים בהיקף מצומצם, העורכים סיורים ברחובות מרכזיים בערי הרש"פ.

כל מפקדותיו של ערפאת, לבד מזו שברמאללה, פונו אף הן, ואפילו המאבטחים שהיו מוצבים בהן לאורך היממה התפנו, מחשש שיתחדשו התקיפות על משרדיו של ערפאת ועל מפקדות הרשות.
בתגובה על נאומו של אריאל שרון אמר אמש סאיב עריקאת, מבכירי הרש"פ, כי במעשיו ובהצהרותיו עושה ראש הממשלה עושה "את טעות חייו", כי "העם הפלשתיני לא ייכנע, לא לטנקים ולא למטוסים, וימשיך במאבקו עד שתשוחרר האדמה הפלשתינית, ותוקם מדינה פלשתינית עצמאית, שבירתה ירושלים", אמר.

