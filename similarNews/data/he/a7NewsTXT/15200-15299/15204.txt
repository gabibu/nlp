

סגל הפיקוד הבכיר של המשטרה בראשות המפכ"ל שלמה אהרונישקי הכריז הבוקר כי במשטרה יופעל מהיום מצב כוננות ד'. ההחלטה התקבלה לאחר ישיבתם היום במחוז תל אביב.
מצב כוננות ד' (פע"מ ד'), הוא מצב הכוננות הגבוה ביותר שקיים במשטרת ישראל, שהוכרז לאחרונה רק במלחמת המפרץ.

מצב כוננות ד' מצביע על כוננות מכסימלית של כוחות המשטרה בשטח, כשבכוונת סגל הפיקוד הבכיר של המשטרה לבדוק אפשרות של הזזת כוחות ממחוז למחוז, על פי התרעות שיתקבלו על כוונה לפגע.

מספר ההתרעות שבידי המשטרה הן רבות ומגוונות, אך מדי פעם מתקבל מידע מודיעיני על התרעות חמות לפגוע במקום מסויים ועל סמך זה, מתכוונים במשטרה לתגבר איזור זה או אחר.

החלטה נוספת שהתקבלה בישיבה היא שאגף התנועה יקח גם אחריות בטחונית על הכבישים הבינעירוניים ועל תחנות ההסעה . אגף התנועה יבצע בדיקות בטחוניות של כלי רכב חשודים, סריקות, והוא גם יקים מחסומים בשעת הצורך.

מוקד 100 לפי החלטות המשטרה יתוגבר בכוח אדם נוסף כדי לתת מענה מהיר יותר לאזרחים.

כמו כן הוחלט בישיבה, בסיוע עם משרד הפנים, לזרז מתן אישורים לנשיאת נשק ליוצאי יחידות קרביות ולתושבי ישובי קו התפר. זאת, לאחר שבפיגועים סייעו אזרחים ועוברי אורח שנשאו נשק לחסל מחבלים בעת אירוע, ובכך מנעו אסון כבד יותר.


