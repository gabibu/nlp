

שר החוץ, שמעון פרס, נפגש היום בבוקרשט עם שר החוץ האמריקני, קולין פאוול.

הפגישה נמשכה 45 דקות, אך לפי שעה לא נמסרו פרטים על תוכנה, פרט לכך שזו היתה פגישה טובה ועניינית.

קודם לכן, נועד פרס עם שר החוץ הרוסי, איגור איבנוב. פרס הציג לעמיתו את המצב באזור וציין, כי ישראל עברה ארבעה ימים שבמהלכם אירעו שישה פיגועים רצחניים עם 40 הרוגים ומאות פצועים. פרס אמר עוד, כי ישראל החליטה להגיב ולפגוע בתשתיות ובנכסים של הרשות הפלשתינית אך לא באנשים.

איבנוב סיפר לשר החוץ כי שליחו למזרח התיכון, אנדרי ודובין, אמר לערפאת שעליו לנקוט בצעדים קשוחים נגד הארגונים הקיצוניים, כיוון שזהו אינטרס שלו עצמו, אחרת הוא, ערפאת, יהפוך לבן ערובה בידיהם.

איבנוב הוסיף עוד, כי פנה לראשי מדינות ערב ללחוץ על ערפאת והעיר כי לדעתו יש להשאיר דלת פתוחה להדברות עימו ולהסדר מדיני. "הדברות אינה אומרת תמיכה", אמר איבנוב.

פרס פגש את שני שרי החוץ במסגרת ועידת שרי החוץ של הארגון לשיתוף פעולה ובטחון באירופה, המתכנסת בבוקרשט השבוע.

