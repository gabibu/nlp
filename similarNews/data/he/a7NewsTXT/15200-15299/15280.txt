

גשם עז, רוחות חזקות ושלג בחרמון, צפויים במהלך היום והלילה, כך נמסר מהשרות המטרולוגי בבית דגן.

החזאית התורנית, רבקה ינון, אמרה כי ביממה האחרונה ירדו כמויות גדולות של גשם בעיקר בין חיפה לבין חדרה ובעיקר באזור זכרון יעקב ופרדיס. רוחות חזקות, גם הביאו להדרדרות של סלעים וסחף של סלעים באזור זה".

לדברי החזאית התורנית, יתפשטו הגשמים במשך הלילה דרומה, עד לצפון הנגב ויש חשש משטפונות בנחלים ובמקומות הנמוכים. עיקר הגשם ביממה הקרובה יהיה לאורך מישור החוף - מזרחה, כאשר בהרי ירושלים ובחברון יירדו גשמים, אבל בכמות קטנה מאוד.

על פי השרות המטרולוגי, ביום ד' תמשך הסערה וביום ה' ייחלשו הגשמים בהדרגה ויתמעטו. ביום ו' לא צפוי גשם.

"מערכת חורפית של שקע עמוק על הקרקע מלווה באפיק ברום ובשכבות הגבוהות שמכניס גם אוויר קר, היא הסיבה למזג האוויר הסוער. הים, אגב, עדיין חם והטמפרטורות בו הם 21 מעלות, ומצב זה גורם לאי יציבות, להתפתחות של עננים ולהתעצמות הגשמים", אמרה החזאית התורנית.
