

לפני שש שנים בי"ט כסלו תשנ"ו עלה לגנזי מרומים מורנו ורבנו הרב נריה זצ"ל, ונטמן ברגבי השרון בבית העלמין שבכפר הרא"ה.

תלמידו הרב חנן פורת אומר כי רבבות תלמידיו אשר לווהו לבית עולמו, הם שיעידו יותר מכל על מפעלו החינוכי הכביר אשר מכוחו זקף דור "הכיפות הסרוגות" את קומתו. לא בכדי כינהו, אפוא הראשון לציון מרן הרב מדרכי אליהו שליט"א בשם: "המחנך הגדול של הדור", זהו השם הנאה לו, והוא נאה לשמו.

עוד מוסיף הרב חנן פורת כי "סודו של הרב נריה היה בכוחו ליטול את החזון הגדול אשר יקד בלבו ממקור אורותיו של הראי"ה קוק זצ"ל, עם היכולת לתרגמו לשפת המעשה של החינוך היום יומי, תוך תשומת לב ל"פכים קטנים": מתלמיד שנכשל ועד פת לחם שהושלכה ארצה.

ובשמו של הרב נריה מצטט פורת כי "הרבה רעיונות גדולים באו לעולם ולא הצליחו, מפני שלא הורו את הדרך המעשית המפורשת, את חובת המעשים".


