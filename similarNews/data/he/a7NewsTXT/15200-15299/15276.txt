

"אתמול חזינו במחזה מביש שחלק חשוב מהממשלה, מאלה שהקימו את המדינה, היה קשה להם לקבוע שערפאת מוביל רשות פלשתינית לטרור", הגיב שר הבריאות ניסים דהן על החלטת שרי מפלגת העבודה לנטוש את ישיבת הממשלה המיוחדת בה הוכרזה הרש"פ כיישות תומכת טרור.

בשיחה עם כתבים בבית הנשיא ביום ג' אמר דהן כי החלטת הממשלה היתה מאוחרת, משום שהיה צריך לקבל אותה כבר אחרי הפיגועים בדולפינריום ובמסעדת סברו. הוא הוסיף שכעת על הקבינט למצוא דרכים ליישם את החלטת הממשלה ולהערכת השר דהן, נראה יותר סיכולים לא רק במעגל הראשון של הטרוריסטים, אלא גם במעגלים נוספים. "כל מי שיהיה שותף לטרור, לא יינקה מידה הארוכה של ישראל", אמר השר דהן.

השר דהן הוסיף, כי פרס צריך להפנים את העובדה שחלון המזרח התיכון החדש שלו התנפץ "הוא צריך להבין שהחלום שלו מת". עם זאת, לדעת דהן, אין למפלגת העבודה סיבה לפרוש כעת מממשלת האחדות, משום שהממשלה קיבלה החלטה שהיתה מתבקשת ושגם ארה"ב ואירופה כבר מבינים אותה. הוא הוסיף, כי גם הויכוח סביב האופן בו התקבלה ההחלטה, אינו סיבה לפרישה מהממשלה.

שר הבריאות אמר כי מפלגתו ש"ס לא איבדה את התקווה לשלום, אלא רק את התקווה בפרטנר הנוכחי - ערפאת. עם זאת, לא ראוי לדון בחיסולו של ערפאת. לדברי דהן, החלטות על חיסול צריכות להתקבל בדרג הצבאי ורק משיקול של הצלת חיי אדם.

