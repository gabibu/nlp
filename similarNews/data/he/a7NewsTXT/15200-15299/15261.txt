

מאז הפיגוע במגדלים התאומים מסתמנת בקהילה היהודית בארצות הברית השתתפות רבה יותר בפרויקטים חינוכיים בנושאי יהדות. כמו כן חל גידול במספר הסטודנטים היהודים האמריקנים שמגיעים לארץ לביקורים מאורגנים. כך סיפר דובר הסוכנות אפרים לפיד ביומן הצהריים של ערוץ 7 בקשר לזיקה בין ישראל ליהודי העולם.

לדבריו, מזה 15 חודשים, מאז תחילת המלחמה, יותר ויותר משלחות של יהודים מגיעות לארץ למסעות שמטרתם להפגין סולידריות. לפיד סיפר כי 5000 מנהיגים יהודיים כבר ביקרו בארץ, וכן 20,000 בני נוער בגילאי 14-25 הגיעו לתכניות חינוכיות שונות, ארוכות טווח וקצרות יותר.

לדבריו, גם בימים אלה נמצאים בארץ 500 מנהיגים במשלחת סולידאריות הנקראת "ישראל עכשיו", וכמו כן נמצאים כאן עתה 32 מנהיגים מקנדה. לפיד אף הוסיף כי גם בקרבת מקום לפיגוע במדרחוב הייתה "נציגות" של תלמידים מהתכניות של הסוכנות השוהים ב"קריית מוריה" שבירושלים. השבוע, לדבריו, מגיעים 833 עולים, ו 80% מהם מגיעים מחבר המדינות. היתר מארה"ב, מאתיופיה ומארגנטינה. לפיד הוסיף כי מנהיגות ארה"ב, שאנשיה התכנסו בחודש נובמבר, העמידה בראש מעייניה את ביטויי ההזדהות עם ישראל, ביטויים שכמותם לא נשמעו מאז מלחמת יום הכיפורים.
כמו כן הוקמה מגבית מיוחדת, שתפקידה, בין השאר, לסייע להקמת מרכז טראומה -בבית החולים "הדסה עין כרם", ולרכוש אמבולנסים ממוגני ירי ליש"ע.

לפיד ציין כי אף על פי שאין שינוי בדפוסי העלייה מארה"ב לישראל יש שינוי בהיענות לתכניות חינוכיות. לדבריו, הוא צופה כי עתידו של העולם היהודי טמון בקבלת חינוך יהודי כלשהו, וכי רק בכוחו של זה לשמר את יהדותו של היהודי.


