

סגל הפיקוד הבכיר של המשטרה בראשות המפכ"ל שלמה אהרונישקי הכריז אתמול כי במשטרה יופעל מאתמול מצב "כוננות ד'". ההחלטה התקבלה לאחר ישיבתם אתמול במחוז תל אביב. מצב כוננות ד' הוא מצב הכוננות הגבוה ביותר שקיים במשטרת ישראל, ושהוכרז לאחרונה רק במלחמת המפרץ.

מצב כוננות ד' מצביע על כוננות מכסימלית של כוחות המשטרה בשטח, ובכוונת סגל הפיקוד הבכיר של המשטרה לבדוק אפשרות של הזזת כוחות ממחוז למחוז, על פי התרעות שיתקבלו על כוונה לפגע.
ההתרעות שבידי המשטרה הן רבות ומגוונות, אך מדי פעם מתקבל מידע מודיעיני על התרעות "חמות" לפגוע במקום מסוים, ועל סמך זה מתכוונים במשטרה לתגבר אזור זה או אחר.
החלטה נוספת שהתקבלה בישיבה היא שאגף התנועה יקבל עליו גם אחריות בטחונית על הכבישים הבינעירוניים, ועל תחנות ההסעה . אגף התנועה יבצע בדיקות בטחוניות של כלי רכב 2ושל חשודים, יעשה סריקות, ובשעת הצורך הוא גם יקים מחסומים.

לפי החלטות המשטרה יתוגבר מוקד 100 בכוח אדם נוסף, כדי לתת שירות מהיר יותר לאזרחים.
כמו כן הוחלט בישיבה, בסיוע עם משרד הפנים, לזרז מתן אישורים לנשיאת נשק ליוצאי יחידות קרביות ולתושבי היישובים בקו התפר. זאת, לאחר שבפיגועים אחדים, ממש בעת האירוע סייעו אזרחים ועוברי אורח שנשאו נשק לחסל את המחבלים, ובכך מנעו אסון כבד יותר.

