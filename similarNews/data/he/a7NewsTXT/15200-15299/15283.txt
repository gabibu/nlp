

למרות שממשלת ישראל החליטה להגדיר את הרש"פ כישות תומכת טרור, נשיא המדינה משה קצב אמר כי החלטת הממשלה בעניין הרשות הפלשתינית אינה חוסמת את האפשרות לחידוש המשא-ומתן עימה, אך זה מותנה בכך שהרש"פ תנקוט בצעדים לבלימת הטרור כפי שהתחייבה.

בשיחה עם כתבים בבית הנשיא ביום ג' ציין קצב כי כבר מזמן המציאות בשטח היא שהרש"פ נותנת גיבוי למעשי טרור, למרות שערפאת התחייב בהזדמנויות רבות לעצור אותו. "אבל הטרור הגיע לממדים כאלה שממשלת ישראל לא יכולה להמשיך להיות אדישה או להבליג". הנשיא אמר כי ממשלות ישראל נהגו באיפוק ובהבלגה, כפי ששום ממשלה אחרת בעולם לא היתה מוכנה לנהוג נוכח פיגועי טרור נגד אזרחיה. "היה צריך טיפול בהלם כדי לזעזע את אמות הסיפין של ההנהגה הפלשתינית כדי שתיקח אחריות", אמר הנשיא.

קצב הביע תקווה שממשלת האחדות לא תתפרק משום שבשעות אלו לא צריכה להיות שום מחלוקת שאולי עלולה להתעורר כאשר יחל המשא ומתן המדיני. עוד אמר נשיא המדינה כי לדעתו אין לפגוע בערפאת אישית.
