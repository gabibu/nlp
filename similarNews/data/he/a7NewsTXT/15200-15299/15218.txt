

"הפעולה הזו היא חלק מפעולה רחבה כדי לומר שאנחנו מצביעים על ערפאת כאחראי על הטרור האקטיבי שהתרחש בימים האחרונים", כך אמר שר הביטחון, בנימין בן אליעזר, במהלך ביקור פצועים בבית החולים הדסה עין כרם בירושלים.

השר ביקר 26 פצועים המאושפזים בהדסה מהפיגוע הקשה במוצ"ש במדרחוב בירושלים; 9 מהם במצב קשה עד קשה מאוד והיתר במצב בינוני.

בסיום הביקור אמר שר הביטחון, כי ישראל נמצאת אחרי שורה של פיגועים קשים וכי הפיגועים שבוצעו בימים האחרונים בחיפה, בירושלים וליד מחנה 80 מצביעים על עליית מדרגה משמעותית בפעילות הטרור של הרשות הפלשתינית.
