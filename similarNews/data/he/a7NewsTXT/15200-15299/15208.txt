

שרת החינוך לימור לבנת ביקרה היום בביה"ס התיכון בפסגת זאב, שאחד מתלמידיו - גולן תורג'מן הי"ד נרצח בפיגוע במדרחוב במוצאי שבת. השרה אמרה, כי היא בטוחה שהממשלה תקבל החלטות משמעותיות הערב.

התלמידים כונסו לפגישה עם השרה והטיחו לעברה שאלות קשות "מה יהיה?" , "מה בדעתכם לעשות?" ותלמידה אחת שאלה את לבנת: "איך נוכל להיכנס בכל בוקר לכיתה כשגולן לא נמצא?"

השרה לבנת השיבה לתלמידים, כי הממשלה נקטה בחיסולים נקודתיים והתברר, שהמדיניות הזו אינה מונעת טרור ולכן, יש לשנות את המדיניות והיא בטוחה, שיתקבלו החלטות משמעותיות בישיבת הממשלה בערב.

התלמידים סיפרו, כי הם ממעטים לנסוע באוטובוסים, ממעטים בבילויים ונוסעים למרכז ירושלים כמה שפחות.

בכניסה לביה"ס הקימו התלמידים פינת זכרון לזכרו של גולן תורג'מן, הדליקו נרות וכתבו על בריסטול מילות פרידה מחברם.

