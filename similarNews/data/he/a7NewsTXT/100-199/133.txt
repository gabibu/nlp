

הפרופסור למשפטים אליאב שוחטמן אמר ביומן ערוץ 7 שמדובר על פסיקה תקדימית קשה מאד, מאחר שלפי מיטב ידיעותיו, טרם הורשע אדם על אי מניעת פשע בלא שהוא הודה במפורש על כך שידע שהפשע עומד להתרחש. לדבריו, עצם העובדה שהר שפי שמעה מפי יגאל עמיר התבטאויות עדיין אינה מעידה על כך שהיא ידעה על תכנית מוגדרת לרצח.

לפי ההיסטוריה של הפסיקה עד היום אף לא פעם אחת הורשע אדם על כך שידע על מחשבות המקננות במוח זולתו לבצע פשע. כל עוד לא היה ידוע לו על תכנית מוגדרת של זולתו לבצע פשע אי אפשר להאשימו.

משום כך, טוען שוחטמן, מדובר כאן בתקדים מסוכן, שבו התיימר בית משפט לחדור לנבכי נפשו של אדם, והרשיע אותו על סמך הערכות ולא על סמך ידיעה.

שוחטמן הסביר שבמשפט הפלילי צריך להרשיע את הנאשם רק אם ההרשעה היא ודאית, ואם אי אפשר להטיל בה ספק כלשהו. לפיכך טענת השופטים שלא היה ספק סביר בלבם באשר לצורך להרשיעה, והטענה שהר שפי ידעה שפלוני הולך להרוג את ראש הממשלה, שתי טענות אלה "מוקשות, לדעתי", אמר.

בעבר, כאשר הורשעו נאשמים על סעיף כגון זה, הדבר היה על בסיס הודאתו של האדם, ובחלק ניכר מהמקרים נוסף על הודאתו הייתה הרשעה על עבירה נוספת, למשל בתחום הביטחון נוספה הרשעה על חברות בארגון טרור, וההרשעה הסתמכה על הוכחות שהנאשם היה מעורב בפעילות זו. כלומר, המשיך שוחטמן, הייתה אסמכתא לכך שאותו אדם היה חלק מאותה פעילות שבאשר לה הודה כי ידע שהיא עומדת להתבצע. בעניינה של הר שפי זו הפעם הראשונה, אמר שוחטמן, שאדם מורשע בסעיף זה בלי שהוא מעורב בכלל בפעילות שהוא נאשם כי ידע עליה, ומבלי שהודה כלל על כך שידע.
לעומת זאת, מקביעתה של ועדת שמגר, מוסיף שוחטמן, עולה כי אבישי רביב הודה שהיה סוכן שב"כ, ושידע על איומיו של יגאל עמיר. לכן, לדעת שוחטמן, יש לחקור מי מבין מפעיליו של רביב, סוכן השב"כ, ידע על תכנון הפשע, ולא מנע אותו. לדבריו חמור ביותר ש"בחורה בת 20, שהתווכחה ויכוחים רעיוניים עם עמיר נכנסת לכלא, בעוד שמפעיליו של אבישי רביב, הם מחוץ לתמונה", כלשונו.
שוחטמן אמר כי שלח מכתב בעניין זה ליועץ המשפטי לממשלה, וכי במכתבו אמר כי לאור הראיות לכאורה על הידיעות שהיו בידי השב"כ על פעילותו של יגאל עמיר, לא ייתכן שהדבר יישאר ללא חקירה.
בתגובה לפסק הדין אמרה חברת הכנסת דליה רבין פילוסוף כי הוא רצוי בעיניה.

ראש מועצת בית אל אורי אריאל אומר כי בשעה קשה זו משפחת בית אל מתייצבת לימינה של מרגלית הר שפי.
