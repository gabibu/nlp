

אמש, לאחר דיונים סוערים, אישר מרכז העבודה את כניסת המפלגה לממשלת האחדות. השלב הבא הוא ההתמודדות על התיקים. מרכז העבודה החליט כי שריה ייבחרו על-ידי המרכז, לממשלת האחדות, "אחד אחד". משמעות הדבר היא   מלחמה על כל קול.

המאבק הגדול יהיה על תיק הביטחון. מתן וילנאי יתמודד עליו מול בנימין בן אליעזר ואפרים סנה.
היום יפגשו חברי צוות המו"מ של הליכוד עם חברי המפלגות האחרות, המתכוונות להצטרף לקואליציה.
שלמה בן עמי ויוסי ביילין עמדו אמש בראש מחנה המתנגדים. עם זאת הם החליטו לא לפרוש מן
המפלגה, אלא "להילחם מבפנים". במקביל ינסה בן עמי להתמודד על ראשות העבודה.

מהמפד"ל נמסר שהליכוד הזמין אותם למשא ומתן על כניסתם לממשלה. כתבנו חגי סרי דיווח כי המפד"ל מתכוונת לתבוע את תיקי החינוך והתקשורת, ואת ראשות ועדת החינוך של הכנסת.

