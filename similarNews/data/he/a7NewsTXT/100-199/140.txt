

מזכיר המדינה האמריקני קולין פאוול, המסייר באזור, נפגש אתמול עם ראש הממשלה הנבחר אריאל שרון. שרון פרט באוזני פאוול את שורת הצעדים שהוא תובע מיאסר ערפאת, כדי שיושג שקט. שרון חזר ואמר כי לא ינהל משא ומתן תחת אש.

פאוול אמר כי ישראל צריכה להתמקד בהשקטת החזית הפלשתינית. הוא הצטרף לתביעת שרון מערפאת להשיב את השקט באזור. עוד אמר פאוול כי הנשיא האמריקני בוש מעוניין לשאת בתפקיד מוביל באשר למתרחש במזרח התיכון, ואולם האמריקנים אינם יכולים להחליט בעבור הצדדים בעצמם.
שר החוץ האמריקני הביע דאגה מדברים ששמע מן הרמטכ"ל שאול מופז. הרמטכ"ל תיאר באוזני השר האמריקני תחזית קודרת באשר לצפוי בארץ בתקופה הקרובה. מופז צופה כי הפלשתינים יגבירו את התקפותיהם על כוחות צה"ל, על ההתנחלויות, ועל צירי התנועה ביש"ע. נוסף על כך, מעריך הרמטכ"ל, ינסו ארגוני הטרור לבצע פיגועים המוניים בישראל, ובמקביל יגביר גם החיזבאללה, בצפון, את מאמציו לפגוע ביעדי צה"ל.

לאחר הפגישה עם שרון יצא פאוול למשכן הנשיא, שם נועד עם הנשיא, משה קצב, וכן ביקר פאוול ב"יד ושם".
