

ראש הממשלה הנבחר אריאל שרון נפגש עם הרבנים הראשיים, הרב ישראל מאיר לאו, והרב אליהו בקשי דורון. הרבנים שוחחו עמו על חשיבותה של השמירה על הריבונות היהודית בהר הבית, ועל נושא תפילת היהודים בהר.

הרב לאו דיבר גם על דברי ההסתה של המופתי הירושלמי, וציין כי הוא מנסה לנשל את היהודים גם מן הכותל המערבי. הרב לאו הדגיש את הצורך בחינוך יהודי. הרבנים העלו בפגישה גם את ענייניהם של השבויים והנעדרים, של היהודים הכלואים באירן, ושל עזאם עזאם, הכלוא במצרים.

הרב אליהו בקשי דורון אמר כי לדעתו "המהפכה החילונית" מאחורינו, וזאת, משום שכך הורו תוצאות הבחירות. שרון דיווח לרבנים על המצב. הוא דיבר על חשיבותה של העמקת החינוך היהודי, על ההכרח לשמור על אחדות ירושלים, ועל הצורך לפעול למען אחדות בעם.

בעת הפגישה הפגין מחוץ לבניין יהודה עציון, ראש תנועת "חי וקיים", בקריאה לשרון לממש את ציפיות הבוחרים, ולאפשר תפילות יהודים בהר.
