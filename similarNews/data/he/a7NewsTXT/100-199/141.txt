

כתב "ידיעות אחרונות" יובל קרני אמר לערוץ 7 כי במפלגת העבודה אין כעת בעל בית, אין מי שיקבע, כל אחד עושה כרצונו, כל אחד מנהל מגעים עם הליכוד כמעט באופן עצמאי, ואין עמדה רשמית אחידה בנושאים שעל סדר היום.

אתמול כינסו השרים יוסי ביילין ושלמה בן עמי את בכירי העבודה המתנגדים להצטרפות לממשלת אחדות לאומית. השרה יולי תמיר לא באה לכינוס. השר מתן וילנאי שידל את חברי מרכז העבודה לתמוך בהצטרפות לממשלת אחדות. השר אברהם שוחט מאשים את צוות המשא ומתן של העבודה בניהול אינטרסנטי של השיחות עם הליכוד, ואילו השר רענן כהן שינה את עמדתו הקודמת, וכעת הוא שולל כניסה לממשלת אחדות.

שמעון פרס, לעומת זאת, פועל לשכנע את חברי המפלגה לתמוך בממשלת אחדות לאומית.
"ההתנגדות לממשלת אחדות הולכת וגוברת", אמר יובל קרני, "ועם המתנגדים הראשיים נמנים ביילין, בן עמי, אופיר פינס, יובל פרנקל, ואחרים. אין ספק שהמצב של מפלגת העבודה כיום הרבה יותר קשה מזה של הליכוד בשנת 99".

היום אחר הצהרים יתכנסו אלף ושבע מאות חברי מרכז מפלגת העבודה כדי להכריע הכרעה סופית בדבר שלוש שאלות מרכזיות: האחת אם להצטרף לממשלת אחדות לאומית, השנייה האם לקבל את קווי היסוד של ממשלה זו, והשלישית מה יהיה הרכב השרים מטעם העבודה.

שאלה נכבדת אחרת היא אם לאשר את ההצעה שהמליצו עליה אתמול "פורום שרינו", והיא להציב את שמעון פרס בראש המפלגה, כיושב ראש זמני. פרס נאות להיעתר להצעה בתנאי שתאושר במרכז "פה אחד".
