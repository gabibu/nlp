

מרכז מפלגת העבודה מכונס כעת בבניין הסינרמה בתל אביב כדי לדון בסוגיית הצטרפות המפלגה לממשלה. כמחצית מחברי המרכז לא באו לדיון, והאולם ריק למחצה. רבים מהנוכחים הם אנשי אהוד ברק. בתחילת הדיון היו מחוץ לאולם חילופי מהלומות בין סדרנים לבין צעירי המפלגה שניסו לפרוץ לתוך האולם כדי להפגין נגד מנהיגי המפלגה התומכים בממשלת אחדות. המשטרה הפרידה בין הניצים. ואילו בתוך האולם נישאו שלטים בגנות חיים רמון. יושב ראש הכנסת אברהם בורג הודיע במפתיע, עם בואו לישיבת המרכז, כי הוא מתנגד להקמת ממשלת אחדות אם ישבו בה המפד"ל ומפלגת האיחוד הלאומי.

ח"כ שמעון פרס קרא לחבריו במפלגת העבודה לא להתנשא על העם שלדבריו מעוניין באחדות. הוא קרא קטעים מתוך ההסכם בין הליכוד לעבודה, שמהם עולה כי אריאל שרון מוכן לוויתורים משמעותיים לפלשתינים.

בליכוד ובמפלגות הימין ממתינים בדריכות להחלטת העבודה לצורך פתיחת השיחות על התיקים שיינתנו למפלגות אלו. כתבנו חגי סרי מוסר כי המפד"ל מתכוונת לתבוע את תיקי החינוך והתקשורת ואת ראשות ועדת החינוך של הכנסת. סיעת האיחוד הלאומי-ישראל ביתנו התכנסה אחר הצהרים כדי לדון בהחלטת אריאל שרון להיענות לתביעת מפלגת העבודה ולשלול מהרב בני אלון את ראשות ועדת החוקה של הכנסת. זאת לאחר שכבר ניתנה לסיעה זו התחייבות בכתב שהיא תקבל את ראשות הוועדה.
