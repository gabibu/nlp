

יוסי כהן, תושב עטרת, נפצע אתמול בראשו בהתקפת ירי ליד ביר זית שבאזור בנימין. פלשתינים ירו עליו מרכב חולף. ברכבו של היהודי נספרו עשרים פגיעות של קליעים. הוא אושפז בבית החולים הדסה עין כרם בירושלים, ומצבו מוגדר קשה.

רחלי לוין, אף היא תושבת היישוב עטרת, נפצעה, בידה וברגליה, פצעים קלים עד בינוניים כאשר נפתחה אתמול אש לעבר מכוניתה בוואדי חרמייה, הסמוך לעופרה. במועצת יש"ע זועמים על כך שצה"ל לא פעל מיד לאחר הפיגוע הראשון לחסום את הכבישים באזור, ולמנוע את הירי הנוסף.
בכניסה הדרומית של אבני חפץ נורו יריות אל אוטובוס של המועצה האזורית שומרון. האוטובוס הסיע חיילים. לא היו נפגעים, והחיילים לא השיבו אש.

ליד נחל עוז פוצץ צה"ל מטען נפץ רב עוצמה שהיה מוטמן בתוך בובה בדמות אדם. המטען הונח ממש על גבול ישראל, על "הקו הירוק".

חיילי צה"ל ירו בלילה לעבר שני פלשתינים שהתמקמו בכדי לירות על היישוב גני טל שבגוש קטיף. הפלשתינים השיבו אש לעבר החיילים. מוקדם יותר ירו הפלשתינים אל מוצב יסמין שבגוש.
