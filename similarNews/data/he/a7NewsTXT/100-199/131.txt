

רוני נתנאל, תושב מעלה אדומים שיצא לפנות בוקר לעבודתו בתנובה, נורה בכתפו ובבטנו ממכונית חולפת ובה ערבים. נתנאל, בן שלושים, הגיע לצומת הגבעה הצרפתית, ובעודו עומד ברמזור עקפה אותו מכונית מסוג מיצובישי, ירתה לעברו מספר יריות מנשק אוטומטי מסוג קלצ'ניקוב ונסה לתוככי העיר רמאללה. נתנאל הועבר, כשהוא במצב בינוני, לבית החולים הדסה עין כרם בירושלים, כעת (8:00) נמסר משם כי הוא מאושפז כרגע במחלקה האורטופדית בבית החולים ומצבו קל עד בינוני.
כוחות של צה"ל ומג"ב פתחו בסריקות אחר המכונית ואף הזניקו מסוק לאוויר, אך בינתיים המכונית או המחבלים לא נמצאו.

מפקד משטרת מחוז ירושלים, ניצב מיקי לוי, אמר כי מדובר כנראה בחולייה חדשה כיוון שהחוליות שירו בחודשים האחרונים באזור הגבעה הצרפתית כבר נתפסו.

באזור שבשליטה פלשתינית בחברון נשמע הבוקר פיצוץ גדול. ההשערה של צה"ל היא שמדובר ב'תאונת עבודה' של הפלשתינים בזמן שהכינו מכונית תופת לפיגוע המוני בישראל. אין אישור לידיעה מגורמים פלשתינים.
