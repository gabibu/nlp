

הבוקר נועד שר החוץ האמריקני קולין פאול עם ראש הממשלה הנבחר אריאל שרון. שרון פירט באוזני פאול את שורת הצעדים שהוא תובע מיאסר ערפאת לנקוט, על מנת שיושג השקט. בתדריך לעיתונאים, בתום הפגישה, הדגיש שרון כי לא ינהל משא ומתן תחת אש וכי היעד הראשון שיש להשיג הוא הפסקת מעשי האיבה הפלשתיניים. "שלום צריך להביא קודם כל ביטחון", אמר שרון.

פאול אמר בתדריך כי הוא מצטרף לתביעת מר שרון מערפאת, לנקוט בצעדים להשגת שקט. הוא אמר כי הנשיא האמריקני בוש מעוניין לשאת בתפקיד מוביל באשר למתרחש במזרח התיכון אולם ברור כי האמריקנים אינם יכולים להחליט עבור הצדדים.

עוד אמר שר החוץ האמריקני כי הוא מודאג מן הדברים ששמע אמש מן הרמטכ"ל שאול מופז. מופז השתתף בפגישה שהייתה אמש בין אהוד ברק לבין קולין פאול והשמיע באוזניהם את תחזיתו הקודרת על המצב הבטחוני הצפוי בארץ בתקופה הקרובה. מופז משוכנע כי הפלשתינים יגבירו את התקפותיהם על כוחות צה"ל, על התנחלויות ועל צירי התנועה ביש"ע. ארגוני הטרור, מעריך הרמטכ"ל, ינסו לבצע פיגועים המוניים בישראל. במקביל, יגביר החיזבאללה את מאמציו לפגוע ביעדי צה"ל בצפון.

בצהרים נפגש פאול עם יאסר ערפאת ברמאללה. בכינוס עיתונאים שלאחר הפגישה קבל יאסר ערפאת על מצבם הקשה של הפלשתינים. פאול הביע הבנה לכאב הפלשתיני אך דרש מערפאת לפעול מיד להפסקת האלימות ולחזור לשיתוף הפעולה הבטחוני עם ישראל.
