

ראש הממשלה הנבחר אריאל שרון אומר כי אם יקרא ערפאת בצורה גלויה להפסקת הטרור יסכים להרשות העברת סחורות אל הרשות הפלשתינית. לגבי העברת כספים אל הרשות אמר שרון כי הדבר ייעשה רק לאחר הפסקה מוחלטת של הטרור.
מקור בלשכתו של יאסר ערפאת אישר אתמול בצהרים, כי אכן באחרונה נפגשו היועץ הכלכלי של ערפאת (מוחמד ראשיד) ואנשיו של שרון.
בפגישה נידונו נושאים כלכליים, והדרכים להקל בסגר על הפלשתינים, וביחוד על יציאתם של עולי הרגל למכה לקראת חג הקורבן בשבוע הבא, וכן על יצוא ויבוא סחורות לרצועת עזה, לרבות מוצרי דלק. המקור אמר כי בשבוע האחרון ביצעה ישראל את ההקלות הללו, בהתאם לשיחות בין אנשי שרון לראשיד.
אתמול אמר שרון כי אכן נפתחו ערוצי תקשורת עם הפלשתינים, אך אין כל משא ומתן.
