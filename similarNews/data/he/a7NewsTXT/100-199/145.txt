

בשיחה עם ערוץ 7 אמר ח"כ יובל שטייניץ מהליכוד כי בשנים האחרונות אנו עדים לקלות הבלתי נסבלת של חקירות משטרתיות נגד אישים פוליטיים, חקירות שנועדו לשבש את מינוים הפוליטי של אישים אלה. כדוגמה הביא את חקירותיהם של יעקב נאמן ורפאל איתן. בסופו של דבר, ציין שטייניץ, התברר כי החשדות שבגינם התנהלו חקירות נתגלו כחסרות בסיס, ושני האישים זוכו בבית המשפט מכל אשמה, אולם עריכתן של החקירות אכן השיגה את מטרתה: נמנעה בחירתם לתפקיד שרים.
בדבריו אלה הגיב שטייניץ על החקירה, שנפתחה בסוף השבוע שעבר נגד הקבלן דוד אפל, חקירה שהמשטרה כרכה בה את שמותיהם של ארבעה חברי כנסת מהימין. כל הגורמים הנוגעים בפרשה טוענים כי אין מדובר כלל בעניין פלילי , ויו"ר סיעת המפד"ל אומר עצם החקירה מדאיגה בשל העיתוי שבו בחרה המשטרה לפתוח בה: ערב חלוקת התיקים בממשלה.

"המשטרה חוקרת פוליטיקאים מהימין בקלות יתרה", סבור ח"כ שטייניץ. "גם את נתניהו היא חקרה זמן רב, וזו היתה רדיפה פוליטית מרושעת, ומסוכנת לשלטון הדמוקרטי. אם העיתונאים אורבים לפוליטיקאים, ומדווחים בסגנון שערורייתי על כל מה שנראה להם בעל פוטנציאל לסנסציה ולהתנכלות למי שנראה להם, זו הדרך הבטוחה לרסק את הדמוקרטיה. אני רואה בחרדה גדולה את הקשר בין גורמים בתקשורת, בעיקר בין "ידיעות אחרונות" והעיתונאי מרדכי גילת, לבין משטרת ישראל. לפעמים יש רושם כי מוטי גילת הוא מפכ"ל משטרת ישראל".

"לדעתי, מרדכי גילת וצוותו הם סכנה אמיתית לדמוקרטיה. ממש כוחות אופל המתחזים לכוחות נאורים, הבאים כביכול לבער שחיתויות. גם אם כוונותיהם טובות, ואינני בטוח בכך, עליהם נאמר 'ויקו לעשות ענבים, ויעש באושים'. אני מעיד על עצמי כי אני חי בפחד ממרדכי גילת וצוותו. אני יודע כי כאשר הם מעלים אנשים על הכוונת, הם יחפשו בהם מעשים 'מעוררי חשדות', וחפשו , ויחפשו, עד שימצאו. זה מזכיר לי את ראש הקג"ב שאמר פעם ברוסיה הקומוניסטית: תגידו לי את מי צריך להושיב בבית סוהר, ואנחנו כבר נמצא את העברות..."
