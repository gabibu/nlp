

בתום חמש שנות הליכים משפטיים דחו שלושת שופטי בית המשפט העליון, פה אחד, את ערעורה של מרגלית הר שפי על הרשעתה באי מניעת רצח יצחק רבין. על פי העונש שנקבע בבית המשפט השלום והמחוזי בתל אביב היא תרצה תשעה חודשי מאסר בפועל, ותיכנס לבית הסוהר בעוד חודש.

בתגובה על הרשעתה אמרה הר שפי: "אני נשלחת לכלא מסיבה אחת בלבד: חיפשו מישהו להטיל בו את האשמה, ומצאו אותי. הם מציגים את הדברים כאילו הכל קרה בגללי. זו עלילת דם. לו חשבתי אף לרגע אחד שרצח ראש הממשלה עומד להתרחש הייתי עושה הכל כדי להציל את ראש הממשלה".
בשיחה ביומן ערוץ 7 הבטיחה הר שפי שהיא תוסיף ותילחם על הצדק ועל האמת. היא אמרה כי מאחר שאין שופטי בית המשפט העליון יכולים לדעת מה הרגישה בלבה, ומה היו מחשבותיה, אין בידיהם כלים להרשיע אותה באי מניעת פשע.

"רק הקב"ה בוחן כליות ולב יודע אם היא ידעה או לא ידעה. אין עד או עדות לכך שהיא ידעה. הכל מבוסס רק על הערכות ועל סברות", אמר דב הר שפי, אביה של מרגלית.
