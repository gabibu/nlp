

בפעם השלישית מאז ניצח בבחירות אירח אתמול אריאל שרון בחוותו אנשי עסקים בכירים ומומחי כלכלה. כתבנו משה פריאל, שנכח בדיון, דיווח כי בפתח דבריו חזר שרון וקרא לחברי מרכז מפלגת העבודה "לסיים את הדיונים הפנימיים שלהם ולהצטרף לממשלה, כדי שיהיה אפשר לעמוד ביחד מול הסכנות מבחוץ".

פריאל אמר כי שרון גם הדגיש שדרוש קבינט כלכלי חברתי שיפעל במהירות, והבטיח שבדיונים
מסוימים הוא יעמוד בראש הקבינט.

יואב איגרא, מבעלי מלון "הרודס" באילת, ויו"ר הפורום של בעלי המלונות בעיר, הוזמן להשתתף בדיון, ובראיון ביומן ערוץ 7 הוא סיפר כי התרשם מאד משרון ומדעותיו.

איגרא ציין את השפל שבו נתון ענף המלונאות, וסיפר כי השנה הגיעו לאילת רק 50% מהתיירים שהגיעו בשנה שעברה, וכי יש צורך לשקם את התיירות.

בהמשך דבריו פירט איגרא חלק מהצעותיו לשרון, כגון לשווק שיווק תיירות יצירתי בקרב יהדות התפוצות, לשכנעם להזדהות עם בעיות מדינת ישראל, ולבוא לבקר.

כדי לשקם את ענף התיירות הציע איגרא גם כי יינתנו מענקים לכל מי שעוסק בתיירות ונפגע, כשם שניתנים מענקי פיצוי לענפים בחקלאות ובתעשייה.

איגרא אמר כי יצא מהמפגש מעודד משום שהתרשם כי שרון מכיר בערכם של אנשי עסקים, ובתרומתם החיונית למדינה, ולפיכך הוא יוצר פורום שיטפל בבעיות שבתחומיהם.

