

המצב הקשה ביש"ע מצמיח פעולות של הזדהות וחיזוק מצד התושבים בתוך הקו הירוק. על אחת הפעילויות שמע ערוץ 7 מניר פריאל, מנהל עמותת "צוהר". "מדובר בעמותה שמטרתה ליצור ברית קהילות אחיות - קשר בין קהילות ברחבי הארץ לבין קהילות ביש"ע".

"המטה החל לפעול כבר לפני כחודש. הוא "משדך" בין קהילות, ומלווה את הצעדים הראשונים בקשר. יצרנו כבר קשר עם כמה קהילות ברחבי יש"ע, ועם קהילות במרכז הארץ, ואנו מנסים להתאים אותן זו לזו".

"לדוגמה, הקהילה ברעננה אימצה את הר ברכה. בעוד כשלושה שבועות יתארחו אנשי רעננה בשבת בהר ברכה. בהמשך יהיו פעילויות נוספות ותושבי הר ברכה יתארחו ברעננה. פריאל סיפר כי מתוכנן גם אירוע גדול בפסח, לכל הקהילות שישתתפו בתכנית.

לדבריו, יש היענות ניכרת למבצע. "הופתענו לגלות כי קהילות אחדות כבר החלו בפעילות עוד לפני ההתארגנות הזאת. כרגע יש עשר קהילות מתוך הקו הירוק המאמצות קהילות ביש"ע, ואני מאמין כי עד פסח יהיו כעשרים קהילות כאלה".
