

בדו"ח מבקר המדינה לשלטון המקומי פרסם המבקר אליעזר גולדנברג את בקורתו על עיריית ירושלים ועל אהוד אולמרט העומד בראשה. ביקורתו קשורה לעסקת ימק"א, במסגרתה ויתרה עריית ירושלים על 'היטלי השבחה' בסכום כולל של 11.2 מיליון דולר, בתמורה ל"תועלות כלכליות".
החוק, אומר מבקר המדינה, מציין שמותר לוותר על היטלי השבחה בתמורה לתועלות הכרחיות, אך כאן לא הצליחה העירייה להוכיח שהיה לה צורך בתועלות שקיבלה. "המרת הגבייה בתועלות קנייניות היא פסולה בתכלית, בהיותה נוגדת את מטרות החוק" קובע הדו"ח.
בנוסף לכך מדווח הדו"ח: עורך הדין שייצג את ימק"א במו"מ עם העירייה הוא יגאל ארנון, שייצג את אולמרט במשפט החשבוניות הפיקטיביות של הליכוד (בו זוכה) ב 1996. אמנם עם תחילת משפטו של אולמרט העביר ארנון את הטיפול בעיסקת ימק"א לעורך דין אחר במשרדו, אך לדעת המבקר לא היה די בכך.
תשובתו של אולמרט לביקורת המבקר היא, שלפי מיטב שיפוטו לא היתה כל סיבה מהותית שהוא ימנע ממעורבות בעיסקה מאחר והעו"ד ארנון התנתק מהטיפול בתיק. המבקר אומר בתגובה לדברי אולמרט שאומנם ארנון נמנע מלהתערב במו"מ אך המשרד בו עבד המשיך לייצג את ימק"א, מה שמביא לחשוב שארנון לא התנתק מהתיק לחלוטין.
