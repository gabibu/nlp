

בסיעת "האיחוד הלאומי ישראל ביתנו" החליטו להמתין עד לפגישה עם צוות המשא ומתן של הליכוד, כדי לברר מה בדבר הידיעות כאילו נכנע הליכוד ללחצי מפלגת העבודה שלא להעמיד את הרב בני אלון בראשות ועדת החוקה של הכנסת.

ב"איחוד הלאומי ישראל ביתנו" זעמו על האפשרות שזו תהיה ההחלטה, ואמרו שהחלטה כזאת יש בה משום הפרה של הבטחה מפורשת שנתנו להם בליכוד. ח"כ אביגדור ליברמן אמר כי מפלגתו לא
תסבול מצב שבו יתנהגו אליה כאילו היא "פסולת חיתון".

ח"כ הרב בני אלון, שהיה מועמד לראשות הוועדה, אמר ביומן ערוץ 7 כי אין להסכים לכך שתחומי
המשפט והתקשורת יהיו תמיד מחוץ לתחומם של הדתיים.

ח"כ רובי ריבלין, לעומת זאת, אמר לכתבנו חגי סרי, שלצורך הקמת ממשלת אחדות לאומית אין מנוס מעשיית פשרות. כתבנו מוסיף שמדברי ריבלין עולה כי הליכוד יציע אולי לסיעת "האיחוד הלאומי ישראל ביתנו" את ראשות ועדת החוץ והביטחון במקום את ועדת החוקה.

סיעות ש"ס ויהדות התורה הודיעו שהן תומכות בעמידתו של הרב אלון על מימוש ההבטחה שימונה לתפקיד יו"ר ועדת החוקה. אם בראשות ועדת החוקה יכהן איש שמאל, הן תסרבנה להיכנס לקואליציה.

