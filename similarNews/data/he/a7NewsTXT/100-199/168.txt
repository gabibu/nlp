

רכז הביטחון של מועצה אזורית מטה בנימין אביגדור שץ אמר ביומן ערוץ 7 ש"הפלשתינים אינם מקיימים את הוראות פיקוד מרכז", ולכן לא תמיד עוזרות ההוראות שנותן הפיקוד לתושבי יש"ע. לדבריו, המחבלים משנים לוחות זמנים, ופועלים בצורה שונה בכל פעם מחדש.

עם זאת, לדעתו, הצבא אכן מונע פיגועים. לדבריו, עקב המאמץ שהצבא משקיע בסיכול פיגועים, אכן ניכרת ירידה משמעותית בהם בציר 60. שץ הסביר כי צה"ל פועל בשני מישורים: הוא "מוריד" רכבים פלשתיניים מהכביש כדי להקטין את האיום מרכבים חולפים ועוקפים, ומקים מאחזים ניידים או נייחים.
שץ נתן צרור עצות לנהגים כדי להקטין את הצלחות המחבלים. הוא המליץ לצאת עם רכב תקין ומתודלק, לוודא את המצב בדרך, לנסוע בצמוד לרכב נוסף, אבל לא צמוד מדי, ולא לנסוע במהירות. אדם נוסף ברכב יכול לעסוק בצפייה בנעשה בשולי הדרך, בעוד הנהג מתרכז בנהיגה, ומתבונן במה שנעשה על הכביש. הוא המליץ שהנשק יהיה "בהיכון". עם זאת הוא המליץ שכאשר תושב מותקף הוא יימלט עם רכבו, ולא ינסה להשיב אש.

