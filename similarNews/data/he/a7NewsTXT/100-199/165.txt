

בכביש עינב במערב השומרון ירו פלשתינים אל כוח צה"ל. כתבנו קובי פינקלר מוסר כי הכביש נסגר לצורך ביצוע סריקות.

אש נפתחה אל כוח צה"ל מדרום לרמאללה, ליד הכפר רפעה.

לאחר שהאש על אזור התעשייה בנווה דקלים פסקה לימים אחדים, היא התחדשה אתמול. יצחק כהן, אחד מהעובדים במקום, סיפר ביומן ערוץ 7: "הם יורים ממש לכיוון שלנו, ומנסים לפגוע בנו", אמר.

יגאל קירשנזפט מנווה דקלים, שנמצא גם הוא באזור התעשייה, אמר שהאזור הוא שדה קרב לכל דבר, ולדעתו תגובת צה"ל "אינה רצינית", והדבר נובע מהעדר הוראות מהדרג המדיני להילחם כמו במלחמה. קירשנזפט סיפר כי אלוף הפיקוד אמר שאין בעיה "להוריד" שכונה בחאן יונס, ושהוא מנוע
מלעשות זאת משום שבקושי נותנים לו לירות אפילו פגז תאורה.

טנק של צה"ל ירה אתמול אחר הצהרים פגז לעבר מטען צד שהתגלה על גדר המערכת, סמוך למעבר קרני בצפון רצועת עזה. המטען התפוצץ בלא נפגעים לחיילי צה"ל. במקום התנהלו עבודות חישוף, ובמסגרתן עקרו דחפורים של צה"ל צמחייה באזור. זאת, לאחר שאתמול התפוצצה במקום בובת נפץ,
שבאמצעותה תכננו המפעילים לפגוע בחיילי צה"ל.

אל מוצב צה"ל ליד רפיח הושלכו ארבעה רימוני יד. לא היו נפגעים. כתבנו חגי הוברמן מסר כי חיילינו ירו אל מידיי הרימונים. אחר כך הושלך במקום מטען נפץ.

פצצת מרגמה נורתה אמש מכיוון הפלשתינים אל היישוב ניסנית.

למרות הירי מקל צה"ל על הפלשתינים, ועל פי הוראת הדרג המדיני הוא הסיר את המחסומים בין צפון חבל עזה לדרומו. המחסומים הוצבו אחרי הפגזת היישוב אלי סיני במרגמות, בלילה שבין יום חמישי לשישי.
