

קצין בכיר: "צריך להבין את החמאס - נהרגו ערבים בטול כרם ובשילה. חוץ מזה הקאסמים לא גרמו שום נזק. כשהם רוצים לפגוע, הם יודעים לכוון" בצה"ל מסנגרים גם על החיזבאללה "יתכן שהירי נבע מתקלה טכנית ולא זדון"

מתברר שהבטחות ראש הממשלה שרון ושר הביטחון מופז "להכות בטרור בכל הכוח" אחרי גירוש יהודי גוש קטיף והשומרון, לא מחזיקות מעמד, אפילו ימים אחדים. גם הנחישות של בכירי צה"ל למלא כל משימה המוטלת על הדרג הצבאי, אינה עומדת לפתע, בראש סדר העדיפויות של הצבא.

קצין בכיר בצה"ל הבהיר אמש לכלי התקשורת כי "מי שחושב שנגיב על התקפת הקאסמים והמרגמות על שדרות אמש - אינו אלא טועה".
לדבריו, "אסור לשכוח את אירועי שפרעם, שילה וטול כרם - 13 הרוגים שגורמים להרבה דילמות, ההתנתקות עברה כמעט ללא אירועי טרור וברמת תיאום וסיכול מהצד הפלסטיני שהפתיעה אפילו אותנו. ירי שני טילי הקאסם לעבר הנגב המערבי, לא הסב כל נזק, איש לא נפגע - ולא במקרה. כשהם רוצים לכוון טוב יותר - הם יודעים לעשות זאת".

בצה"ל מסבירים כי צריך להבין שהחמאס מצוי כעת בדילמה לא פשוטה. "הם לא רואים הבדל בין עזה ליהודה ושומרון. מבחינתם ביקשנו לשמור על השקט בתקופת ההתנתקות - וקיבלנו. אבל במקביל נהרגו ארבעה פלסטינים בשילה ושלשום נהרגו עוד חמישה בטול כרם. הם קשובים לקול הרחוב הפלסטיני, מנסים לראות לאן נושבת שם הרוח. לכן ישנם שם דיונים. הרשות הפלסטינית מנסה ברקע כמובן לצנן את המתיחות".

אפילו מירי הרקטה בגבול הצפון, לא מתרגש הקצין הבכיר. בצה"ל מוכנים אפילו להתפתל ולסנגר על החיזבאללה "כי לא מן הנמנע שהירי בצפון נבע מתקלה טכנית ולא מתוך כוונת זדון". אפילו רצח שמואל מאט הי"ד בירושלים, איננו מדיר שינה מהגורם הצבאי הבכיר. "לא צריך למהר ולהתייחס לכך כאל מעין התקפה משולבת ומתואמת", זה לא המצב. כל אירוע נבחן לגופו של עניין וכך ראוי להתייחס אליו".
