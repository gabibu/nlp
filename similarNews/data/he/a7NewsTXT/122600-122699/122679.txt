

ההסכם לפריסת כוח משמר הגבול המצרי מול "ציר פילדלפי" ברפיח יובא מחר (ראשון) לאישור הממשלה. ביום רביעי יובא ההסכם לאישור במליאת הכנסת.

השר ישראל כץ יצביע מחר בממשלה בעד פינוי כוחות צה"ל מ"ציר פילדלפי". השר כץ הסביר כי אין סיבה להשארת חיילי צה"ל בחיץ בין פלשתינים למצרים לאחר פינוי רצועת עזה.

שרת החינוך, לימור לבנת, הודיעה כי תתנגד מחר בהצבעה בממשלה על אישור ציר פילדלפי. "הדבר סותר את הסכם השלום עם מצריים והורס את העיקרון של פירוז סיני מהצבא. החשש הגדול ביותר הוא תהליך מתגלגל של החזרת הצבא המצרי לגבול הנגב" , דברי לבנת.

ביום רביעי הקרוב צפוייה גם הכנסת לאשר את הסכם פריסת הכוחות המצריים לאורך ציר פילדפי. יושב ראש הכנסת, רובי רבלין, הודיע כי ההסכם יידון בישיבת המליאה המיוחדת המתוכננת ממילא ליום רביעי. ההערכה היא כי ההסכם יזכה לרוב מאחר שכל תומכי ההתנתקות, למעט יובל שטייניץ, יצביעו בעדו.

בין ישראל למצרים הושג סיכום שיאפשר את הצבתם של שבע מאות וחמישים חיילים מצרים ראשונים על ציר פילדלפי. על פי הסיכום שהושג התחייבה מצרים שלא להעביר לרשות הפלשתינית נשק ואמצעי לחימה.

יושב ראש ועדת החוץ והבטחון של הכנסת, חבר הכנסת יובל שטייניץ, אמר בשבוע שעבר בתגובה להשלמת ההסכם בין ישראל למצרים סביב ציר פילדלפי, כי "בגין מתהפך בקברו".

לדברי שטייניץ, "הממשלה מוכרת את ההישג המרכזי של השלום עם מצרים - הרחקת הצבא המצרי מגבולות ישראל - תמורת נזיד עדשים. על כנסת ישראל מוטלת כעת החובה למנוע את ההסכם האומלל הזה ולהציל את פירוז סיני מציפורני המצרים".
