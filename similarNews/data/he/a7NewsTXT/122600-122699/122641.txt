

הבשורה על התעסוקה החדשה לנשים, מגיעה מכיוון לא צפוי: מדליה זומר, חברת מועצת העיר מטעם שינוי. לטענת אתר החדשות הירושלמי 02net זומר פנתה למועצה הדתית בעיר, כדי לברר מדוע נשים לא יכולות לכהן בתפקיד ואז התברר לה, כי אין כל מניעה שנשים יכהנו בתפקיד.

זומר טענה בפנייתה כי "בציבור החרדי עול הפרנסה והמשפחה מוטל על הנשים, מאחר והגברים לומדים. חשוב לי שהאישה תקבל תפקידים בעולם הרלוונטי בו היא חיה, במגזר החרדי. נשים רבות פונות לעסוק בהוראה, אך החינוך הוא נושא שמוצה מצד אחד, ונחשב ליוקרתי מצד שני. אישה לא יכולה לכהן בתפקיד רב, חזן או שוחט, אך לתפקיד משגיחת כשרות, אין שום מניעה הלכתית".

הרב אסף עצור מנכ"ל המועצה הדתית ירושלים, מסכים כי ההלכה לא אוסרת על מינוי אישה לתפקיד של משגיחת כשרות. "אם אנחנו לא נסמוך על הנשים, לא נאכל בבית", הוא מסביר. "מי ששומר על כשרות בבית, היא האישה ולא הגבר".

עם זאת, מוסיף עצור, כי המועצות הדתיות כפופות לרבנות הראשית לישראל והיא הסמכות הקובעת. עצור אמר עוד, כי עד כה לא הייתה פניה רלוונטית בעניין וכאשר תגיע, היא תיבדק לגופה.

בשנים האחרונות ישנה מגמה מתגברת, של נשים חרדיות שיוצאות לשוק העבודה. ההחלטות לגבי המקצועות השונים, נקבעים ידי הביקוש בשוק.
