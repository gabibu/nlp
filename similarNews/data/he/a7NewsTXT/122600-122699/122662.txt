

בכיר מבוקשי החמאס, מוחמד דף: "החמאס לא יתפרק מנשקו וימשיך את המאבק בישראל, עד שהיא תימחק מהמפה".

תנועת החמאס פרסמה קלטת וידיאו בה נראה בכיר המבוקשים, המחבל מוחמד דף, מאיים על ישראל כי הפיגועים על אדמתה יימשכו עד שתימחק מהמפה. "כבשתם את אדמתנו. היום אתם עוזבים את עזה מושפלים", אמר.

דף מאיים כי ארגונו ימשיך במאבק המזויין עד שישראל תגורש ותימחק מהמפה,"לא נהסס, ולא ננוח עד שנשחרר את אדמתנו הקדושה במלואה", אמר.

סמנכ"ל ההסברה במשרד החוץ, גדעון מאיר, אומר בתגובה כי "דברי דף מאיימים על הסיכוי לחדש את שיחות השלום בין ישראל לפלשתינים עת שישראל ממשיכה לתבוע את פירוק הפלגים מנשקם". מאיר הוסיף כי הצהרת דף מראה שוב שעל הרשות למלא אחר ההתחייבות שלה ולהלחם בארגוני הטרור.
