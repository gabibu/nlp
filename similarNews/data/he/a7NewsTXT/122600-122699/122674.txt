

כוחות צה"ל יתחילו היום בתהליך פינוי 48 הקברים מבית העלמין בגוש קטיף. הרב יוסף אלנקווה: "אין להרוס את המצבות בבית הקברות בגוש קטיף".

כוחות צה"ל יתחילו היום בתהליך פינוי 48 הקברים מבית העלמין בגוש קטיף. מדובר צה"ל נמסר כי "משימת פינוי הקברים הינה משימה מורכבת ורגישה, שהוטלה על צה"ל כחלק מביצוע תוכנית ההתנתקות, והיא נערכת לאחר תיאום עם משפחות הקבורים ועל פי ההלכה". תהליך פינוי בית העלמין יהיה סגור בפני אמצעי התקשורת.

הרב יוסף אלנקווה, רב הישוב נווה דקלים אמר בשבוע שעבר כי גם לאחר פינוי המתים מבית הקברות, יש להשאיר את המצבות ובית הקברות על מקומם בנווה דקלים.

הרב אמר כי מבחינה הלכתית אסור לפגוע בבתי כנסת ובבתי קברות, אולם בשל בקשת המשפחות שיוכלו להיות קרובים ליקירהם, התירו גדולי הדור להעתיק את הקברים לבתי קברות אחרים בארץ. לדבריו, יש להשאיר את המצבות ולשמור על בית הקברות תוך דרישה מהעולם וארה"ב להתחייב לדאוג לשלמות בית הקברות, כחלק מההתחיבויות שלהם במסגרת ההתנתקות.
הרב הוסיף כי אם נהרוס את בית הקברות, איך נוכל לדרוש מהגויים באירופה ובצפון אפריקה לשמר את בתי הקברות היהודיים.
הרב אלנקווה פנה בבקשה לעם ישראל לכבד את כבודם של החיים והמתים, ולמעט בעינוגים בימים בהם יועברו הקברים מגוש קטיף.
