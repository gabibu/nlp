

שליח האיחוד האירופי למזרח התיכון, מרק אוט, אומר כי יציאת ישראל מרצועת עזה היא מודל ליציאתה בעתיד גם מיהודה ושומרון וממזרח ירושלים. נשיא ארה"ב: "עתה, כשישראל נסוגה, הדרך קדימה ברורה".

"עמדתנו ביחס ליו"ש ומזרח ירושלים זהה - אלה הם שטחים כבושים ועתידה של ירושלים יידון אף הוא במשא ומתן בין ישראל לפלשתינים", אמר שליח האיחוד האירופי בראיון לעיתון המזרח-ירושלמי 'אל-קודס'. הוא טען כי התחייבות ראש הממשלה שרון להשאיר את גושי היישובים הגדולים ביהודה ושומרון בידי ישראל, היא לא יותר מאשר "ספין" שנועד לצרכים פנימיים.

לגבי תביעת ישראל כי הרשות הפלשתינית תפרק את ארגוני החמאס והג'יהאד האיסלאמי מנשקם ציין אוט כי האיחוד האירופי אינו דורש שהרשות תחל בעימות צבאי או במלחמת אזרחים.

נשיא ארה"ב, ג'ורג' בוש, קרא לרש"פ להילחם בטרור לאחר נסיגת ישראל מרצועה עזה. "אנו דורשים את הפסקת הטרור והאלימות בכל צורה שהיא, מכיוון שברור כי המשך התהליך תלוי בהפסקת הטרור", אמר בנאום השבועי ברדיו. בוש שיבח את ישראל "על הפינוי האמיץ", והדגיש כי עכשיו הדרך פנוייה לקידום התהליך המדיני. הוא ציין כי ארה"ב תישאר "מחויבת לביטחון של ידידינו בישראל".
