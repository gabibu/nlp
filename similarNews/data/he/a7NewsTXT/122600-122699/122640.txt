

ראש עיריית ירושלים אורי לופוליאנסקי שלח בימים אלו, מכתב למגורשי נווה דקלים והזמין אותם לגור בבירה.

"ימים קשים עברו עליכם, ימים של עקירה ושל תלישה קשה מהבית, מפיסת האדמה ומן החברים. העקירה והתלישות קשים הם, ואנחנו עיריית ירושלים ותושבי העיר מחבקים אתכם ומבטיחים שנעשה הכול כדי שקליטתכם בעיר הקודש תהיה קלה ככל הניתן", כותב לופוליאנסקי.

לדברי ראש העיר, מנהלי האגפים השונים ובראשם מינהל החינוך ואגף הרווחה נמצאים בבתי המלון בעיר אליהם הגיעו הפליטים, במטרה להיענות לכל בקשה של המגורשים, ולמצוא את המסגרת החינוכית הטובה ביותר לילדכם. לופוליאנסקי אף טוען כי אלפי מתנדבים ממשפחת העיר ירושלים כבר פנו אל העירייה במטרה לאמץ ולהטות שכם לפליטים.

"אני פונה אליכם בקריאה - בואו, הצטרפו ל''משפחת העיר ירושלים'', וקחו חלק בשמירה על אחדותה של בירת מדינת ישראל. עזרו לנו למנוע מצב שבו יהפכו היהודים למיעוט גם כאן בבירת הנצח של העם היהודי. בואו הצטרפו אלינו היום, אנחנו זקוקים לכם כאן . מדינת ישראל מציעה לכם חבילת הטבות בעת רכישת דירה בירושלים, ואני נשמח לספק לכם מידע בנושא וכן לפעול יחד איתכם למציאת תעסוקה הולמת", מציין לופוליאנסקי במכתבו.


