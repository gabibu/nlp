

העקירה והגירוש יילמדו בביה"ס לפיקוד ולמטה (פו"ם) ובמכללה לביטחון לאומי. מפקד המכללות הצבאיות, האלוף איל בן-ראובן, מודה: "אנחנו מלמדים את מה שצריכים החניכים, לצורך מילוי תפקידם העתידי"

כבר בשנת הלימודים הקרובה יעסקו חניכי המכללות הצבאיות בלקחי המהלך ובהשלכותיו על החברה הישראלית. לקחי ההתנתקות יילמדו בשנה הבאה במכללות הצבאיות. עוד בטרם החל ביצוע התוכנית, הוחלט להכניס את הנושא לתוכניות הלימודים במכללה לפיקוד ולמטה (פו"ם) ובמכללה לביטחון לאומי .

מפקד המכללות הצבאיות, האלוף איל בן-ראובן, אמר בראיון לשבועון "במחנה", המתפרסם הבוקר, כי בשנת הלימודים הבאה יתפוס הנושא מקום מרכזי בתוכנית הלימודים. "נעסוק בלקחי תוכנית ההתנתקות, ויותר מכך, גם בסוגיות הנוגעות להשלכות ההתנתקות על החברה הישראלית ועל המדינה".

במכללה לביטחון לאומי יילמד הנושא מזוויות רחבות יותר בשל הדרגה הבכירה של הלומדים במסלול זה, וגם בשל השתתפותם של גורמים חיצוניים במכללה שהיו שותפים למהלך הפינוי, כמו נציגי משרד התעשייה, המסחר והתעסוקה (תמ"ת), משרד ראש הממשלה והשב"כ. מחזור הלימודים החדש צפוי להיפתח בתחילת החודש הבא. חלק מחניכי המכללות עצמם השתתפו בגירוש יהודי גוש קטיף וצפון השומרון כגורם מנוסה המייעץ לקצינים בשטח.

לדברי האלוף בן-ראובן, כבר השנה תפסה ההתנתקות חלק נכבד מתוכנית הלימודים במכללות מתוקף היותה לב העיסוק במדינה. עיקר הלימודים בנושא עסק בהכנות ליום שאחרי ביצוע התוכנית.

"מערכת חייבת להפיק לקחים ולהשתנות בהתאמה", הסביר בן-ראובן את הרלוונטיות של הלימודים במכללה. "במציאות שבה אנו חיים, למערכת ההדרכה אין ברירה אלא לשאול את עצמה מדי יום ומדי חודש האם היא מלמדת את מה שצריכים החניכים לצורך מילוי תפקידם העתידי", הודה.



