

היום הוגש הפורום המשפטי למען ארץ ישראל, בקשה לדיון בהרכב מורחב בבג"ץ בכוונת להרוס את בתי הכנסת בגוש קטיף. הרבנות הראשית מזהירה: חורבן בתי הכנסת יביא למהלך זהה ברחבי העולם

נדב רט, דובר הפורום המשפטי, אומר לכתבתנו רותי אברהם כי הבקשה לדיון באה בעקבות החלטת מועצת הרבנות הראשית מסוף השבוע כי אין להרוס את בתי הכנסת הקיימים בישובי גוש קטיף וכי על מדינת ישראל לפנות אל המדינות המלוות את המו"מ בין ישראל לפלשתינים ולבקש מהם שיערבו לשמירת בתי הכנסת.

בכינוס החירום של מועצת הרבנות הראשית השתתפו שני הרבנים הראשיים.

בהחלטה נמסר עוד כי חורבן בתי הכנסת הנטושים על-ידי ממשלת ישראל עלול להוביל למהלך דומה ברחבי העולם.

כתבתנו מציינת כי הדבר עולה גם ממכתב דחוף ששיגר הרב הראשי לאוקראינה וקייב הרב יעקב בלייך, אל עו"ד קורינאלדי, ובו הוא מתריע כי בכירים בשלטון האוקראיני ציינו בפניו שהמהלך הישראלי, כפי שאושר בבג"ץ, של הפקעת קדושת בתי כנסת והריסתם, פותחת את הדרך להפקעת קדושתם של בתי כנסת רבים שננטשו בעיירות באוקראינה והריסתם.

הרב הראשי של אוקראינה מזהיר כי החרבת בתי כנסת בגוש קטיף תגרום לנזק בלתי הפיך לכל הקהילות היהודיות ברחבי העולם. הרב בלייך כותב לעו"ד קורינאלדי, בא כוחם של העותרים נגד החרבת בתי הכנסת כי כבר עתה נשמעים קולות בקרב בכירים בשלטון האוקראיני לפעול דוגמת מדינת ישראל להפקיע קדושת בתי הכנסת שננטשו בעיירות באוקראינה ולהרוס אותם.

כתבתנו מוסרת כי במכתבו אומר הרב יעקב בלייך כי מזה עשרות בשנים "פועלים כל הארגונים היהודיים למען החזרת רכוש יהודי במדינת אירופה כולה, ובפרט בימינו אלה במדינות מזרח אירופה. אתמול בפגישה עם אנשי ממשל אוקראיני לרגל יום העצמאות שלהם, נאמר לי מפורשות על ידי מר אולג ריבצ'וק, סגן ראש ממשלת אוקראינה, וגם על ידי מר דמיטרו פבליצ'קו, לשעבר יו"ר ועדת החוץ בפרלמנט האוקראיני, שהריסתם והחרבתם של בתי כנסת בחבל עזה מצדיק את עמדות השלטונות שבתי כנסת בעיירות באוקראינה, שכבר לא פועלים במשך עשרות שנים, וכדוגמא בבראד, דרוהוביטש, ולודמירועוד, אפשר להפקיע קדושתן ולא להחזירן לקהילות, וכן בבתי קברות היהודיים. יהודים מוסרים נפשם בכל העולם לשמור עליהן והנה בא הממשלה אשר בשם ישראל יכונה ומרשים לעצמם להרוס בתי כנסת ולעקור בית עלמין".

"באיזה זכות מרימים ידיים על בתי כנסת מבלי להתחשב על ההשלכות הנוראיות שחס ושלום יכולות לפגוע ברגשות של המאמינים וברכוש היהודי בכל העולם כולו, בתי כנסת, בתי עלמין יהודיים, ומרכזיים קהילתיים יהודיים יהיו מעתה להפקר בעיני העמים, ויכול לגרום לאנטישמיות במקומות אלו ואולי ח"ו לפגיעה ביהודים?", שואל הרב בלייך.

"אנא הושיטו לנו יד עזרה בכל מישור חוקי, פוליטי, משפטי שתוכלו, לעצור את ההרס הנורא שמרחף על כל קהילות ישראל בכל אתר ואתר", קורא הרב בלייך.

