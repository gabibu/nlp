

חברי הכנסת של מרצ מאשימים את יו"ר המפלגה יוסי ביילין, כי הוא פועל עם מפלגות המחנה הלאומי להפלת ממשלת שרון - ללא שקיבל הסכמתם; ביילין מתעקש: סיימנו את רשת הביטחון אחרי ההתנתקות, נתמוך בהקדמת הבחירות

לטענת חברי מרצ-יח"ד, ביילין יוצר מצג שווא שלפיו ששת חברי הסיעה יתמכו בהצעה לפיזור הכנסת, הדורשת רוב של 61 חברי כנסת.

בעוד חברי כנסת כמו זבולון אורלב ואורי אריאל מסתמכים על חתימותיהם של ששת חברי מרצ-יח"ד, מתברר שאף אחד מאלו אינו מתכוון לתמוך במהלך. לדברי ביילין, כעת, עם ביצוע העקירה וגירוש יהודי גוש קטיף והשומרון , חובה על כל מפלגות האופוזיציה לפעול להפלת הממשלה. אך חברי סיעתו מאמינים כי אין טעם להיחפז וכי יש להמתין מעט להתפתחויות הפוליטיות, וודאי לא להיות המפלגה שתחבור לימין להפלת שרון בזיקה להתנתקות - דבר שלדעת חלקם ייסב נזק אלקטורלי. במרצ גם מקווים כי שרון ימשיך את מהלך הריסת הישובים - ויחל בהרס גם חלק מהמאחזים.

ח"כ רן כהן הבהיר אתמול כי "אני לא רוצה שאורי אריאל ישתמש בקול שלי שנמכר על ידי יוסי ביילין, וגם לא אפי איתם ולא אביגדור ליברמן. ההצבעה שלי תיקבע על ידי ועל ידי הסיעה בלבד".

גם ח"כ אבשלום וילן אמר ליוסי ביילין "זה מוציא אותי מדעתי. אני מאוד כועס, ואומר לך שפעם הבאה שאני שומע על החתימה שלי שניתנת באמצעי התקשורת אני הולך לאמצעי התקשורת ואני אומר להם. אם אתה מדבר על זה שעכשיו נכנסים לשנת בחירות. האמירה הזאת הסבה לנו נזק אלקטורלי ואני יודע זאת מאנשים שהתקשרו אלי אחרי השידור ושאלו מה קרה לכם, השתגעתם?". ח"כ חיים אורון תקף אף הוא את ביילין וטען כי הציבור יזקוף לחובת מרצ-יח"ד את נפילת ממשלת שרון.

ואולם גם לאחר התגובות הללו, ביילין נותר איתן בעמדתו. לדבריו, "היוזמה שלי היתה שיחות עם ראשי המפלגות כדי להביא לפיזור הכנסת מיד עם תום הפגרה. לדברי ביילין "התברר לי שיש נכונות לפזר את הכנסת עוד במהלך הפגרה, דבר שאני מאוד אשמח לעשות... אנחנו סיימנו את רשת הביטחון אחרי ההתנתקות. אני לא מאמין שיהיה חבר אחד של מרצ-יח"ד שלא ייתן להפיל את שרון בפגרה - או אחריה".


כזכור, לפני יומיים הודיע ח"כ אורי אריאל מהאיחוד הלאומי הודיע כי הוא פועל להחתמת 61 ח"כים להגשת אי אמון בממשלה ופיזור הכנסת.

הוא סיפר כי פנה ליו"ר מרצ-יחד, יוסי ביילין, ולסיעת שינוי, ולדבריו, הם הבטיחו את תמיכתם במהלך.

ח"כ אריאל אמר כי "בין כולנו יש תמימות דעים שבמצב הקשה שנתונה בו החברה הישראלית לאחר תהליך ההתנתקות חייבים לחזור אל העם".

גם במפלגת העבודה מתגברים הקולות הקוראים לחדול מהתמיכה בראש הממשלה אריאל שרון, שכן ייעודה היחיד של תמיכה זו היה יישום ההתנתקות, ומשזו הסתיימה יש להתחיל בפעילות להקדמת הבחירות ולהפלת שרון.

מזכ"ל מפלגת העבודה, חבר הכנסת איתן כבל, דורש מחביריו למפלגה להפסיק את התמיכה לה העניקה מפלגת העבודה לשרון. זאת כיוון שלטעמו סיים ראש הממשלה שרון את תפקידו הפוליטי עם השלמת עקירת הישובים. לדבריו, מפלגת העבודה נכנסה לממשלה אך ורק כדי לאפשר את ביצוע ההתנתקות, ומשזו בוצעה יש לצאת מהממשלה ולדאוג להקדמת הבחירות.

לדעתו של חבר הכנסת כבל שותפים בכירים נוספים במפלגת העבודה, ואלה מבקשים להקדים את הבחירות הפנימיות במפלגה על מנת להציב את מועמדה של 'העבודה' לראשות הממשלה מוקדם ככל הניתן, ולהיערך להתמודדות מחודשת מול שרון.

"לא תהיה ישיבת סרק או ישיבת הישרדות של מפלגת העבודה בממשלה", אמר אתמול שר הפנים מ'העבודה' אופיר פז-פינס. "אם לא יהיה לנו מה לעשות בממשלה - נצא. הצטרפנו כדי לבצע את ההתנתקות והיא הושלמה בהצלחה. בעתיד הקרוב, אני מניח שנברר עם ראש הממשלה אם יש לו סדר יום מדיני ביטחוני כמו בעניין פינוי המאחזים והידברות עם הרשות הפלסטינית. אם אין לו   ברור שהולכים לבחירות".
