

במטה "יהודי לא מגרש יהוודי" ו"הלב היהודי" משוכנעים כי המאבק לא הסתיים. "כל מי שעינים בראשו יודע שהרכבת המטורפת שבה נוהג רה"מ צפוייה להמשיך ולדהור הלאה, לעבר יעדים חדשים".

במטה "יהודי לא מגרש יהודי" לא מתכוונים להרפות מנושא הסרבנות בקרב חיילי צבא ההגנה לישראל, וזאת במטרה למנוע חלילה את הגירוש הבא.
בנייר עמדה שהפיצו השבת נכתב: "במאבקים שעוד נכונו לנו, יש חשיבות מכרעת לחזית המערכת על ליבם ומוחם של החיילים והשוטרים. למרות שהסרבנות לא הצליחה למנוע את הגירוש הנוכחי, אם נמשיך לפעול כראוי, ניתן לקוות כי בע"ה נגיע בהמשך ל"מסה קריטית" היכולה להשפיע בפועל, כמובן בצירוף דרכי המאבק הנוספות".

"נכון, הפסדנו בקרב, אך מערכה שלימה לפנינו - מערכה שבה אנו נאבקים על עתידינו, על חיינו הפיזיים והרוחניים, על כל מה שיש לנו ועד כל מה שעוד נבקש", הוסיפו במכתבם ראשי המטות.

הם הדגישו כי האמירה הברורה שאסור לחייל או לשוטר ליטול חלק בגירוש, היא קביעת עמדה עקרונית ומהותית. "הסירוב לפקודת הגירוש הוא הצהרת נאמנות לעם היהודי, מתוך הכרה שנאמנות זו גוברת על הנאמנות למערכת הטכנית של מוסדות המדינה והצבא (כאשר יש התנגשות ביניהם).. הסירוב לפקודת הגירוש הוא הצהרת נאמנות לה' אלוקי ישראל ולתורתו מתוך הכרה במחוייבות העלימנה למצוות התורה".

הם פירסמו את "רשימת הכבוד" הכוללת חיילים ושוטרים רבים שנשפטו ונענשו.
