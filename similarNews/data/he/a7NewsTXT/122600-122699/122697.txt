

ההסכם לפריסת כוח משמר הגבול המצרי מול "ציר פילדלפי" ברפיח יובא היום לאישור הממשלה. שרת החינוך, לימור לבנת, הודיעה כי תתנגד היום בהצבעה, השר כץ יצביע בעד יציאת צה"ל מציר פילדלפי.

ההסכם לפריסת כוח משמר הגבול המצרי מול "ציר פילדלפי" ברפיח יובא היום לאישור הממשלה. שרת החינוך, לימור לבנת, הודיעה כי תתנגד היום בהצבעה. "הדבר סותר את הסכם השלום עם מצריים והורס את העיקרון של פירוז סיני מהצבא. החשש הגדול ביותר הוא תהליך מתגלגל של החזרת הצבא המצרי לגבול הנגב" , דברי לבנת.

השר ישראל כץ יצביע היום בממשלה בעד פינוי הכוחות. השר כץ הסביר כי אין סיבה להשארת חיילי צה"ל בחיץ בין פלשתינים למצרים לאחר פינוי רצועת עזה.

ביום רביעי הקרוב צפוייה גם הכנסת לאשר את הסכם פריסת הכוחות המצריים לאורך ציר פילדפי. ההערכה היא כי ההסכם יזכה לרוב מאחר שכל תומכי ההתנתקות, למעט יובל שטייניץ, יצביעו בעדו. כך מדווח כתבנו אריאל כהנא.

אלוף פיקוד הדרום לשעבר, ד"ר יום טוב סמיה, אמר הבוקר כי זו טעות להוציא את צה"ל מציר פילדלפי, "אם המצרים היו רוצים באופן מובהק שלא יהיו הברחות, הם היו יכולים לעשות זאת בעשרים השנים האחרונות".
