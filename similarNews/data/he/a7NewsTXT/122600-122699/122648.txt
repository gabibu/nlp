

פעילים למען יהונתן פולארד הכלוא בארה"ב קיימו לפני כשעה הפגנות בירושלים ובתל אביב בדרישה לשחרורו המיידי של פולארד.
עשרות פעילים שהפגינו בתל אביב עמדו תחילה ברכבת מרכז ולאחר מכן עברו לשגרירות ארה"ב. הם ביקשו להיפגש עם השגריר על מנת להעביר את דרישת העם בישראל לשחרורו המיידי של פולארד, אך השומרים מנעו זאת בעדם.

בכניסה לירושלים הפגינו עשרות פעילים נוספים. ניסן גן אור, אחד המפגינים, סיפר לערוץ 7 כי במהלך ההפגנה הגיע אבי פרחן שצעד מאלי סיני שבגוש קטיף לכניסה לעיר והביע הדהות עם המפגינים.
"הגיע בדיוק בצעדה שלו לירושלים, הקבוצה שלו יחד עם הקבוצה שלנו דיברנו על זה שמי שגירש את פולארד מהשגרירות בוושינגטון ממשיך לגרש גם כאן יהודים ויש קו ישר בין גירוש פולארד עד גירוש היהודים מגוש קטיף".
לדבריו, פולארד גורש למעשה פעמיים- "הוא קיבל אזרח כבוד של גוש קטיף ולכן פולארד בעצם גורש עם התושבים ובשבילו זו הפעם השניה כמו שאצל אבי פרחן זו הפעם השניה שגורש מביתו".

"בשביל יהונתן נמשך המסע של ההפקרה ע"י ממשלת ישראל והעומד בראשה אריאל שרון למרות כל ההבטחות. היום ברור שאין לזה שום כיסוי. ראינו שאולמרט יצא לארה"ב ונפגש עם נציגי הממשל בארה"ב והנושא של פולארד לא עמד בכלל על הפרק. אנחנו קוראים שוב לשרון שמתכנן נסיעה לארה"ב לפגישה עם בוש אל תחזור בלי פולארד, כפי שביקשנו בפעם הקודמת", הוסיף גן אור.

עדי גינזבורג ממארגני המחאה אומר כי הפעילים למען פולארד הכלוא בארה"ב מתכוונים בשבועות הקרובים להפגין בצמתים נוספים שיאויישו ע"י פעילים, ולדאוג לכך שהעם ישאל מה עשינו בשבילו.
