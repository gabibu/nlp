

כולנו בקרע ובאבל על החורבן אבל אנחנו יודעים שעשינו הכל לכבודו של הקב"ה, אומר יוסי דגן ממקימי הגרעין הדתי בשא-נור. לדבריו, היישובים הבאים שנמצאים 'על הכוונת': מבוא דותן, חרמש ושבי שומרון.

במשך ארבע שנים עמלו חברי הגרעין הדתי ביישוב שא-נור שבצפון השומרון להקים מחדש ולבנות חיי קהילה תוססים ופורחים ביישובם לאחר שגרעין של חב"ד עזב את המקום.

שלשום נאלצו התושבים ואורחיהם המשוב"חים לסגת מן היישוב תוך בכי וקריעה על החורבן. התושבים נלקחו בתחילה לכפר הרואה ולאחר מכן לבית אל. התושבים סיפרו לערוץ 7 כי בצומת כפר הרואה עצרו הנהגים את האוטובוסים והורידו אותם בגלל שנגמר להם הויזה. אי לכך נאלצו התושבים ואורחיהם להיסחב רגלית עם מטלטליהם עד שהגיעו לישיבה המקומית להתארגנות קצרה.
"חיבקו אותנו בחום רב ואירחו אותנו יפה בבית אל", מספר יוסי דגן, ממייסדי הגרעין.

בראיון לערוץ 7 נשאל דגן אם הספיקו התושבים להפיק לקחים, והוא השיב: "עדיין מוקדם לדבר על הדבר הזה- בינתיים מוציאים את כל הציודים מהבית. אנחנו יודעים שצריך למשוך את עם ישראל קדימה וכולם מבינים שאת הכוח הזה צריך להמשיך קדימה".

דגן מבהיר כי המשימה לא הסתיימה וצריך לקחת את הכוחות האלה ולהשפיע על עם ישראל. אחת הדרכים היא ע"י כיבוש השלטון בידי נאמני ארץ ישראל.

הוא מזהיר כי שלושה יישובים נוספים 'נמצאים על הכוונת' והם מבוא דותן, חרמש ושבי שומרון. "יישובים אלו יהיו יישובי החזית וצריכים לקבל עכשיו את החיזוק מאחר והם יהיו יישובי ספר מאחורי הגדר ולדעתי זו המשימה הלאומית החשובה כדי ליישב את אותם מקומות בזמן הקרוב".

דגן חשף כי לאחר עקירת המתיישבים היה "קרב" בין אנשי המועצה האזורית לבין הקבלנים של משרד הביטחון אשר ניסו לקבוע עובדות בשטח ולגנוב גם חלונות ודלתות מבתים. כך היה לדבריו גם ביישובים גנים וכדים שהתפנו מרצון.

"מסתבר שהגירוש משחית, אנחנו עדים לתופעות לאורך כל הזמן של השחתה, לא רק של השחתה של הקצונה של צה"ל, השחתה של נפש החיילים בסדרות שטיפת המוח בסגנון סטאלין שהיו להם, בפנים האטומות, במצעדים של השלשות עם המדים השחורים", אמר דגן לערוץ 7, והוסיף: "רואים שנוצרה כאן אוירה שכל מי שמוכתם בפשע הזה, הגירוש השחית אותו".

למרות האבלות על חורבן היישובים באזורו ובגוש קטיף, אומר דגן כי "צריכים לאסוף את השברים והציבור צריך להתרומם ולהוביל את עם ישראל קדימה".

להאזנה לראיון


כאן אנו מציגים לגולשינו מקבץ תמונות קצר מיום הגירוש של המתיישבים: (צילום- חנניה פולק)
החיילים נערכים בשערי היישוב, הדחפור בצד הושבת

הילדים נערכו בתפילה ובאמירת פרקי תהילים לבורא עולם

הנשק החם של המתיישבים היה תפילה

במאהל יושבים ושומעים דברי תורה

תמונות נוספות:


גג המצודה



ח"כ אריה אלדד והרב אבי סמוטריץ' על גג המצודה
