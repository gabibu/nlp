

הרבנים הראשיים, הרב שלמה עמאר והרב יונה מצגר, הוזמנו להשתתף בישיבת הממשלה היום לדיון בהשלכות החרבת בתי הכנסת בגוש קטיף וצפון השומרון.

הרב מאיר רוזנטל, עוזרו של הרב מצגר, אמר לערוץ 7 כי הזמנה דחופה בנושא הועברה אליו רק ביום שישי ע"י לשכת ראש הממשלה. הרב שלמה עמאר נענה להזמנה ויציג את התנגדות הרבנות.

בעקבות פרסום חוות הדעת של מועצת הרבנות הראשית ביום חמישי יעתור מחר עו"ד גלעד קורינאלדי לבג"ץ בבקשה דחופה למתן צו עיכוב ביצוע להריסת בתי הכנסת ביישובים המפונים בחבל עזה ובצפון השומרון. הוא צפוי גם לבקש דיון נוסף בנושא בפני הרכב מורחב של חמישה שופטים.

הפורום המשפטי מזכיר כי פסיקת שופטי בג"ץ שניתן להרוס את בתי הכנסת, הסתמכה על דעתו של הרב יונה מצגר בחוות דעת יחידאית מול רבנים רבים שאסרו זאת (וביניהם הראשון לציון הרב עמאר, הרבנים הראשיים לשעבר - הרב מרדכי אליהו, הרב עובדיה יוסף והרב בקשי דורון, ועוד רבים). אלא שביום חמישי התכנסה מועצת הרבנות הראשית לדיון בנושא ופסקה פה אחד שחל איסור להרוס את בתי הכנסת. כמו כן, מצויין בפסיקת הרבנות הראשית שהרס בתי כנסת יגרום לתקדים מסוכן כלפי הרס בתי כנסת במקומות רבים בחו"ל.

הרב עמאר כתב בפסיקתו כי "בתי הכנסת עומדים וממלאים את מקומו של בית המקדש בזעיר אנפין... ואפילו שהם שוממים, בקדושתם הם עומדים... ומכוח קדושה זו עם ישראל נאבק על קיומם ועל כבודם בכל מקום בעולם... וגם החוק הבינלאומי אמור לשמור על קדושת בתי התפילה של כל העמים. יש לשים לב שיש כאן גם מימד של חילול ה', בבחינת מה יאמרו הגוים ומה יעשו. ואין צריך חוכמה גדולה כדי לתאר בדעתנו מה עלול לבוא בעקבות זלזול מצדנו בבתי הכנסת".
