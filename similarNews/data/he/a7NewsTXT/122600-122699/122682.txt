

חברת הכנסת לשעבר, סופה לנדבר, כועסת על משרד הקליטה שלא נותן לנציגי פדרציית הארגונים לעולים לקבל עולים בשדה התעופה. מנכ"לית משרד הקליטה, מירלה גל: "ריבוי גורמים בשדה עלול ליצור בלבול אצל העולה"

בפדרציה הארצית של ארגונים ישראלים דוברי רוסית זועמים על המשרד לקליטת עליה. יושבת-ראש הפדרציה, חברת-הכנסת לשעבר, סופה לנדבר מאשדוד, פנתה כבר כמה פעמים, בבקשה לאפשר לנציגי הארגונים לקבל את פני העולים, כשהם יורדים מהמטוס בשדה התעופה. אולם התשובה שלילית. כך מדווח באתר חדשות אשדוד.

במכתב תשובה ששלחה מנכ"לית המשרד לקליטת עליה, מירלה גל, נדחית הבקשה לנתינת אישורי כניסה לנמל התעופה בלוד: "כאשר עולה חדש מגיע ארצה עייף ואחוז התרגשות אין מקום לטעמנו לטיפול של יותר מאשר גורם אחד האמון על קליטת עלייה. ריבוי גורמים בשדה עלול ליצור בלבול אצל העולה אשר לא ידע ממי לקבל הסבר ובאיזה נושא...על כן אין מקום להרחיב את הנציגים בשדה אלא במקרים בהם אנו נזקקים לסיוע של דוברי שפות או של פרוייקטים מיוחדים..."

סופה לנדבר כועסת ולא מבינה את משרד הקליטה: "ההתנהגות של משרד הקליטה היא כמו בשב"כ. לא מוכנים למסור לנו רשימה שמית של העולים החדשים, כדי שנסייע להם, לא מוכנים שנבוא לשדה התעופה   אני לא מבינה למה! בסקר שנעשה במשרד הוכח, שהעולה מרגיש שאין לו מענה וכתובת, אז מדוע לא משתפים אותנו?"

בתגובה פנתה לנדבר אל סגנית שרת הקליטה, ד"ר מרינה סולודקין, וביקשה ממנה לטפל בנושא. לדבריה של לנדבר, בתקופה האחרונה חל שינוי במשרד, כאשר אנשיו והמנכ"לית בראשו לא מעוניינים בפעילות ההתנדבותית של גופים שפועלים למען העולים.
