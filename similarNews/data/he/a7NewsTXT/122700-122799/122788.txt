

מומחים אומדים את נזקיה של סופת ההוריקן "קתרינה" בכ 25 מיליארד דולרים. על פי דיווחים שמגיעים היום ישנם לפחות 55 הרוגים באסון הטבע.

מומחים מעריכים כי "קתרינה" היא סופת ההוריקן היקרה ביותר בהסטוריה של ארהב וכי עלות הנזקים מוערכת לפי שעה בכ -25 מיליארד דולרים. הסופה עושה את דרכה לעבר מדינות אלבמה ומיסיסיפי.

מושלת לואיזיאנה ביקשה מתושבי ניו אורלינס שעזבו את העיר שלא לשוב אליה על אף שנחלשה הסופה על מנת שלא יפריעו לפעולות החילוץ שנערכות בעיר.

מלון דירות התמוטט בעיר הארווי הסמוכה לניו אורלינס ותחת ההריסות נלכדו אנשים. עדיין לא ברור מה מצבם. על פי אזהרות של מומחים לסופות הוריקן, מרבית האבידות בנפש קורות לאחר ששוככת הסופה מעליית מפלס המים והתמוטטות מבנים. עד לשעה זו ידוע על לפחות 55 אנשים שנספו באסון הטבע.

סופת ההוריקן קתרינה הגיעה לניו אורלינס שבלואיזיאנה בעוצמה של 240 קמ"ש וככל הנראה, עיקר הנזק מן הסופה נגרם לעיר זו הנמצאת בעומק 6 מטרים מתחת לפני הים וצורתה כצורת קערה. את העיר חוצים סכרי נהר המיסיסיפי. כל קווי הטלפון בעיר נותקו ומערכת התעלות המגינה על הרובע הצרפתי בעיר מפני הצפה קרסה.

גשם החל לדלוף גם לתוך איצטרדיון ה"סופרדום" בעיר המשמש כמקלט בטוח ובו מסתתרים 10,000 תושבים שלא הספיקו להימלט מן העיר.

ראש עיריית ניו אורלינס שבמדינת לואיזיאנה שבארצות הברית, ריי נגין, הורה אמש לפנות באופן מיידי את העיר מחשש כי מי שישאר ייספה שכן המבנה המיוחד של העיר כקערה וחוסר האפשרות לנקז את המים עלול להותיר אותה זמן רב מוצפת במים.
