

יו"ר החברה למשק וכלכלה, שאול מזרחי ומנכ"ל החברה, ששי שילה, סקרו היום בפני ראשי השלטון המקומי את היערכות החברה לקראת פתיחת שנת הלימודים תשס"ו.

בסקירה, הודיע יו"ר החברה, שאול מזרחי, כי החברה ערוכה לקראת ביצוע ההיבטים הפיזיים הנובעים מדו"ח דברת, בבתי הספר המצויים ב-36 הרשויות המקומיות שישתתפו ביישום שלב א' של הרפורמה. מזרחי צופה שביצוע ההתאמות, כולל הכשרת עמדות עבודה אישיות למורים ושדרוג והוספת מבני שירותים בבתי ספר אלה, יסתיים עד סוף חג הסוכות (סוף חודש אוקטובר). לדבריו, ביצוע עבודות אלה, בהתאם להמלצות הדו"ח ובתיאום עם משרד החינוך, נאמד בכ-30 מיליון ש"ח.

מנכ"ל החברה, ששי שילה, סקר את היערכות החברה בתחום הבינוי ואמר כי בימים אלה מוסרת החברה לרשויות המקומיות, 865 כיתות לימוד, בשטח של כ-83,000 מ"ר ובהיקף כספי של כ-320 מיליון ש"ח.

865 הכיתות, כוללות 610 כיתות לימוד, 30 כיתות גן, 10 כיתות מעון (תלת כיתתי) ו-215 כיתות יבילות, בכל רחבי המדינה. בנוסף, ביצעה החברה במהלך הקיץ שיפוצי מבנים ה-81 מוסדות חינוך המצויים ב-12 רשויות מקומיות, בהיקף כספי של כ-12 מיליון ש"ח.

מזרחי ושילה מסרו כי מפעל השאלת ספרי הלימוד, אותו מובילה החברה זו השנה השלישית ברציפות, בעידודה של שרת החינוך, ממשיך לצבור תאוצה. לדבריהם, בשנת הלימודים הקרובה, ייהנו כ-300,000 תלמידים בכ-880 בתי ספר ברחבי המדינה חשוב זה, המאפשר להורי התלמידים ליהנות מספרי לימוד במחירים הנמוכים בכ-30% מהמחיר בחנויות הספרים ומהקלה של מאות ש"ח לפני תחילת שנת הלימודים.

בסה"כ מוערך ההיקף הכספי של פעילות החברה, בכל תחומי הפעילות, לקראת פתיחת שנת הלימודים, בסכום של כ-400 מיליון ש"ח.
