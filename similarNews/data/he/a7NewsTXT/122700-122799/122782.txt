

ח"כ אריה אלדד שלח היום מכתב לשר הביטחון, שאול מופז, ולראש מנהלת סל"ע, יונתן בשיא, ובו התריע כי לאלפי המגורשים אין עדיין פתרון למצוקתם.

"קהילות שלמות נוטעות ערי אוהלים, נודדות בין בתי מלון, או מתדפקות כעניים בפתח על דלתות קרובי משפחתן. גם המוסדות החינוכיים בהתיישבות הדתית שפתחו שעריהן, כורעים תחת הנטל ואינם יכולים לספק פתרונות של קבע", כותב אלדד לבשיא ומוסיף, "תם שלב התירוצים, הגיעה עת הפתרונות".

ח"כ אלדד פנה לשר הביטחון וליו"ר מנהלת סל"ע בדרישה דחופה שהמנהלת תפעל על מנת לפנות את מחנות צה"ל בניצנים ובזיקים מחיילים ולהעמידם כמסגרת אזרחית לרשות הפליטים. לדברי אלדד, במחנות ניצנים וזיקים יש תשתית מתאימה וקיבולת הולמת ושם יוכלו הפליטים להמתין עד להשלמת הבתים הזמניים, בתי הקבע שלהם, או כל פתרון אחר.
