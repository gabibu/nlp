

ח"כ משה כחלון מהליכוד אומר כי על המשטרה לחקור את התנהלות מנהלת ההתנתקות. "במקום לשלוח שוטרים לפינוי העקורים מתל אביב יש לשלוח אותם לחקור את המנהלת כיצד נוצר המחדל החמור בפינוי".


ח"כ כחלון מבקש מהיועץ המשפטי לממשלה לחקור כיצד ייתכן שמאות מיליונים זרמו למנהלת ולמרות זאת המפונים נותרו ללא פתרון. כדוגמא הביא ח"כ כחלון את מגורשי נצר חזני אשר שוהים במאהל מחאה מול תחנת רכבת צפון בתל אביב.

על פי סיכום בין מנכ"ל עיריית תל אביב, מנחם לייבה, לבין ח"כ ניסן סלומיאנסקי ויו"ר אמונה, ליאורה מינקה, יוכלו אנשי נצר חזני לשהות במאהל בתחנת הרכבת בתל אביב עד יום חמישי. ח"כ סלומיאנסקי, בתגובה, הודה לעיריית תל אביב ומברך אותה על שלא הפנתה עורף למשפחות.
