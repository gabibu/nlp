

מחבל התפוצץ הבוקר בכניסה לתחנת המרכזית בבאר שבע. כתוצאה מהפיצוץ נפגעו 48 בני אדם, שניים באורח קשה. שטייניץ: כאשר אבו מאזן משבח את 'השהידים שהביאו את הניצחון' הוא מעודד את המתאבד בבאר שבע ואת שולחיו.

דיווחו: כתבנו בדרום משה פריאל וכתבנו הצבאי קובי פינקלר

מחבל מתאבד התפוצץ סמוך לשעה 8:30 בכניסה לתחנת האוטובוסים המרכזית בבאר שבע. כתוצאה מהפיצוץ נפגעו 48 בני אדם שניים מהם באורח קשה. כתבנו מוסר שכל הפצועים פונו לבית החולים סורוקה בבאר שבע.

לדברי המשטרה מחבל שהגיע לתחנה המרכזית ניסה לעלות לאוטובוס קו 9. כשעלה לאוטובוס ביקש להגיע לבית החולים סורוקה. נהג האוטובוס שחשד בנוסע הפנה אותו לקו מספר 12 והזעיק את כוחות הביטחון . כוחות הבטחון החלו במרדף אחר המחבל, כאשר המחבל הבחין במרדף הפעיל את מטען הנפץ שהיה עליו והתפוצץ.

ד"ר חי עם מבית החולים סורוקה סיפר בבוקר כי לבית החולים הגיעו שישה פצועים ביניהם שנים במצב קשה והשאר סובלים מחרדה.

נהג האוטובוס, אלי חורש, סיפר לכתבנו כי המחבל ביקש להגיע לבית החולים סורוקה אך חורש הפנה אותו לקו 12 "לפתע שמתי לב כי יש לו תיק על הגב והוא מחזיק שקית ניילון, קראתי למאבטח שישמור עליו בקשר עין, המאבטח רץ לכיוונו וכשמחבל ראה שרודפים אחריו, התפוצץ".

שני הפצועים הקשה הם מאבטחים של התחנה המרכזית, כתבנו מציין כי בימי ראשון התחנה עמוסה בבני אדם ועל התחנה יש שמירה הדוקה.

משטרת ישראל סגרה את זירת הפיגוע. כוחות גדולים של משטרה ומג''ב מנהלים מרדף אחרי מכונית שנראתה נמלטת מאזור התחנה המרכזית בבאר-שבע, דקות אחדות לפני שאירע הפיגוע. ההערכה היא שמדובר במסיע של מבצע הפיגוע. .

בימים האחרונים היו התראות על כוונת מחבלים לבצע פיגוע באזור.

בסוף השבוע ימלאו שנה לפיגוע הכפול בבאר שבע שם נהרגו 16 אנשים.

תגובות לפיגוע

בעקבות דברי השבח ל"שהידים" שהשמיע יו"ר הרשות הפלשתינית, מחמוד עבאס, אומר יו"ר ועדת החוץ והביטחון, יובל שטייניץ, כי "כאשר אבו מאזן משבח את 'השהידים שהביאו את הניצחון' הוא מעודד את המתאבד בבאר שבע ואת שולחיו. הגיע שישראל תודיע כי כל עוד אינו מפרק את ארגוני הטרור היא אינה רואה בו פרטנר לשלום אלא אוייב אכזר".

ח"כ אורי אריאל אומר בתגובה לפיגוע: "ארגוני הטרור קיבלו אור ירוק מרה"מ, המשוואה שהוא יצר אצלם - טרור משתלם כי הוא מביא לכניעה ובריחה. שרון כבר הוכיח לכולם שחיי אדם הם לא בסדר עדיפות גבוה אצלו, עליו להתפטר מיד לפני שיהפוך את ישראל למדינה מוכת טרור".

יו"ר ש"ס אלי אומר בתגובה לפיגוע כי "הנהגת הרשות הפלשתינית מוכיחה שאין בכוחה לעצור את פיגועי הטרור וירי הקאסמים. אני קורא לראש הממשלה לא להעביר את השטח המפונה לרשות עד שתשמיע הצהרה ברורה בנושא מניעת הטרור. העברת שטחי גוש קטיף וצפון הרצועה לפלשתינים תהיה בבחינת פרצה הקוראת לטרוריסט".

חבר הכנסת מיכאל רצון (ליכוד) אמר בעקבות הפיגוע כי "הפיגוע מראה לצערנו שהפלשתינים הם אותם פלשתינים. מדינת ישראל חייבת להמשיך להלחם בטרור לוחמה ללא פשרות".

לדבריו, "אין מקום ואין טעם בתהליכים חד צדדיים. שרון טעה והטעה את מדינת ישראל, והוא צריך ללכת הביתה".

יו"ר המפד"ל, ח"כ זבולון אורלב אומר כי "הפיגוע בבאר שבע הוא ההוכחה שההתנתקות מעודדת את הטרור הפלשתיני הרצחני ולכן על הממשלה להתנות את העברת השליטה בגוש קטיף לידי הפלשתינים במלחמת חורמה של הרשות הפלשתינית למיגור הטרור".
