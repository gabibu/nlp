

היועץ המשפטי לממשלה, מני מזוז אמר בדיון שקיימה ועדת חוקה לסיכום פעילות מערכת אכיפת החוק לקראת יישום תכנית גירוש היהודים ובמהלכה כי המערכת המשפטית עשתה הפרדה בין מחאה לפעולות אלימות.

בישיבה שקיימה היום ועדת חוקה חוק ומשפט של הכנסת אשר עסקה בסיכום פעילות הוועדה ומערכת אכיפת החוק במהלך ייישום תכנית גירוש היהודים מגוש קטיף ומצפון השומרון. בישיבה השתתפו היועץ המשפטי לממשלה, מני מזוז, והמשנה לפרקליט המדינה לתפקידים מיוחדים, עו"ד שי ניצן.

היועץ המשפטי לממשלה אמר בדיון כי המערכת המשפטית עשתה הפרדה בין פעולות מחאה לפעילות אלימה. "הגישה שלנו הייתה לאפשר חופש מחאתי רחב למרות שהיה בכך סיכון", אמר מזוז, והבהיר כי על מעשה אלימות הגיבו במערכת בתקיפות".

מזוז אמר כי רק במקרים בודדים נאלצה מערכת החוק לנקוט באמצעים משפטיים, וכי בעבירות של אלימות הופעלה מערכת האכיפה בעוצמה. "חוייבנו לנקוט בעקרונות פעולה מתוך הסתכלות קרה ומפוקחת על הדברים מול הציבור הרחב ומול הציבור המתנגד להתנתקות..עשינו הפרדה בין פעולות מחאה לפעילות אלימה. נדמה לי שלאורך כל התקופה גם כאשר היו מתקפות מימין ומשאל עמדנו באופן עקבי על המדיניות הזאת גם בצעד של נושא האלימות וגם בנושא של חופש הביטוי", אמר מזוז.

בתום הישיבה אמר יו"ר הועדה, ח"כ מיכאל איתן, כי ועדת החוקה חוק ומשפט תמשיך לעקוב ולברר תלונות שעלו בועדה בנושא של אלימות שוטרים כנגד מפגינים ובמיוחד תעקוב אחר כתבי האישום שיוגשו כנגד המפגינים. "ועדת החוקה תעבור בקפידה, אירוע אירוע, ותעביר ביקורת אם תהיה מדיניות שונה של הרחבת כתבי אישום. יש לצמצם את מספר כתבי האישום ולהתמקד רק במקרים בהם היה שימוש באלימות" אמר ח"כ איתן והוסיף כי זו היתה המדיניות גם בעת הפגנות של ועדי עובדים סטודנטים וחרדים בנושאים שונים".
