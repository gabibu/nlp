

עקורי נצר חזני השוהים במאהל המחאה סמוך לרכבת צפון בתל אביב יעברו ב-1 בספטמבר למגורים זמניים בשורש ובבית מאיר עד שיוכנו הקראוונים לקליטתם בעין צורים.

תושביה העקורים של נצר חזני יישארו במאהל שהקימו במתחם רכבת-צפון, ליד רח' ארלוזורוב בת"א, עד ליום חמישי הקרוב ולאחר מכן יועברו למגורים זמניים עד שיוכנו הקראוונים שלהם בקיבוץ עין צורים. אישור על-כך ניתן מלשכתו של ראש עיריית תל אביב, בעקבות התערבותה של חברת מועצת העיר, ליאורה מינקה מן המפד"ל, שמנעה ברגע האחרון פינוי בכוח.

ב-1 בספטמבר יעברו המשפחות והצעירים, שאיכלסו את המאהל, למגוריהם הזמניים בשורש ובבית מאיר, לתקופה של כשלושה חודשים, עד אשר יוכנו הקרוואנים לקליטתם בעין צורים.

ליאורה מינקה, המשמשת גם כיו"ר "אמונה" תנועת האשה הדתית-לאומית, השיגה לפני כשבועיים רשיון גם למאהל חברי "תא כתום", המפגינים באותו מתחם נגד תכנית ההתנתקות. גם האישור הזה תקף עד לסוף אוגוסט, ולאחריו התחייבו כל הצדדים לפנות את המקום.

"ניצחו כאן התבונה, האחריות והאיפוק. יש בהחלט מקום לשבח את ראש העיריה, רון חולדאי, ואת אנשי צוותו, שאוזנם היתה קשובה, והם גילו מידה רבה של התחשבות, הבנה וסובלנות." סיכמה מינקה לאחר שהוסדר ונחתם, בנוכחותה, ההסכם בין הצדדים.
