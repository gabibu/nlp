

ערפאת יו"ר הרש"פ אמר אמש בראיון לאל ג'זירה, כי אין בדעתו להכנע וכי הוא מוכן להלחם עד מוות.
עוד הוסיף כי "הוא מוכן להיות שאהיד ככל הפלשתינים שמתו מות קדושים במאבק למען המולדת ולמען ירושלים" כדבריו.

פלשתינים ברמאללה מסרו בשיחה עם סוכנות עתי"ם, כי כוח של צה"ל ממשיך לשהות בפתח משרדו של ערפאת, אך עד כה לא נכנס לתוך הלשכה. ליד הכניסה נמצאים גם שני טנקים ישראלים.

יאסר עבד ראבו הממונה על ההסברה ברשות הפלשתינית מסר לסוכנות עתי"ם, כי ערפאת ושומריו האישים ממשיכים לשהות בקומה הראשונה, בעוד שאין ביכולתם לעלות לקומה השניה, שם נמצא החדר בו ישן ועובד ערפאת.

עוד מסרו המקורות הפלשתינים כי בשעות הערב אפשרו כוחות צה"ל הנמצאים באיזור של לשכת ערפאת להכניס מוצרי מזון שהגיעו לשם במשאית השייכת לרש"פ.
