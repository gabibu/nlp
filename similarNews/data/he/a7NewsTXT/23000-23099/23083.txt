

מזה ימים אחדים נמצא כוח צה"ל בלשכת ערפאת ברמאללה, אולם קולו של ערפאת לא נדם. מדינת ישראל מאפשרת לו לקיים שיחות טלפוניות וראיונות עם כל מי שמבקש לשוחח אתו, וכך נוצר מצב שבו ממעמקי לשכתו ה"מבודדת" ממשיך ערפאת להסית את העולם נגד ישראל.

במוצאי שבת הצטלם ערפאת לתחנות הטלוויזיה ופנס מאיר את פניו, מראה שהוסיף הילה למנהיג הרוצחים בפני מאמיניו וממשיכי דרכו. במשך כל יום אתמול המשיך ערפאת להשמיע את קולו בכל אמצעי התקשורת הבינלאומיים ולהכריז כי הוא ימות "מות קדושים", וכי הוא מעדיף להיות "שאהיד". נציין כי העיתונאים והכתבים אינם מקשים על מלאכת ההסברה של ערפאת, וכי הם מניחים לו להשמיע את עמדותיו בלי הפרעה. אולי בעקבות העובדה שמי שמנסה להקשות עליו נענה בטריקת טלפון, כדוגמת מה שקרה לכתבת CNN , כריסטיאן אמנפאואר. ביום ו' התקשרה הכתבת לערפאת, ושאלה אותו מה דעתו על הקריאה האמריקנית לעצור את הטרור הפלשתיני. בתגובה הוא צעק לעברה: "אולי תשאלי אותי מי נמצא במצור? עלייך להיות מדויקת כשאת מדברת עם הגנרל ערפאת". אמנפאואר ניסתה להרגיע אותו אולם זכתה לצעקות נוספות בנוסח: "שתקי, את מחפה על התנחלויות הטרור ועל פשעי הישראלים", וטרק את השפופרת.

אתמול טענו ערביי הרש"פ כי צה"ל השתלט על מבנים אחדים שבהם שוכנים המשרדים של כלי-תקשורת מקומיים, ומשרדים של אמצעי התקשורת במרכז רמאללה, המשרתים את מדינות ערב וכי חייליו מונעים יציאת עיתונאים ועובדים מהמבנים, וכניסתם אליהם. מאוחר יותר אתמול הכריז צה"ל על רמאללה כעל שטח צבאי סגור, וזאת במטרה למנוע כניסת עתונאים, אולם באופן מסתורי ממשיכים הראיונות עמו להישמע, וערפאת מצליח עדיין ליחצ"ן את עמדותיו ואולי אשפר לומר כי הוא עושה זאת מעמדה משופרת.

