

שישה ישראלים נפצעו בפיגוע במרכז הרפואי ביישוב אפרת שבגוש עציון. כתבנו קובי פינקלר מדווח כי סמוך לשעה 17:00 הגיע מחבל למרכז הרפואי ופוצץ את עצמו. שני בני אדם נפצעו קשה וארבעה נפצעו קל. הפצועים פונו באמבולנסים ממוגני ירי לבית החולים הדסה עין כרם בירושלים.

נציין כי המרכז הרפואי הוקם לאחרונה עקב המצב הבטחוני הקשה ונמצאת בו נקודת הזנקה של מד"א לכל יישובי גוש עציון.

מחקירה ראשונית של המשטרה עולה כי תושב היישוב הבחין במחבל, שאל אותו למעשיו במקום וביקש ממנו לעזוב. שניות אחר כך אירע פיצוץ עז, שפגע בשישה אנשים ופצעם. בין הפצועים אנשי צוותי מד"א.

ראש מועצת אפרת איתן גולן אמר כי המחבל נכנס ככל הנראה דרך השער המזרחי של הישוב והתקרב למרכז הרפואי. גולן ציין כי היישוב אפרת אינו מגודר, אך בכוונת המועצה להקים גדר כדי למנוע חדירת מחבלים.

נזכיר כי לפני כחודש פוצץ עצמו מחבל במרכז המסחרי של אפרת, וכבר אז הועלו טענות כבדות על מערך האבטחה הלקוי בישוב.

עם זאת אומר ראש מועצת גוש עציון שאול גולדשטיין כי גדרות לא יסייעו לביטחון התושבים. "אולי מדגמית פה ושם גדרות יוכלו לעזור, אך גדרות באופן מעשי לא יסייעו לביטחון התושבים. לחתוך גדר לוקח שתי דקות", אמר.

ככל הנראה המחבל שביצע את הפיגוע הוא איש הניקיון שעבד בתחנת ההזנקה של מד"א באפרת.
