

אירגון הגג של המועצות היהודיות בצרפת הודיע על חשש מפני פגיעות נוספות בבתי הכנסת בצרפת ועל פחדים מפני "ליל בדולח" שני, זאת עקב חוסר המעש של הממשלה בפריס.

"המועצה המרכזית של הקהילות היהודיות בצרפת מצפה לגינוי חריף מצד שלטונות צרפת לתקריות החמורות, ולהגנה על מקומות התפילה היהודים וכן על היהודים עצמם", נאמר בהודעה שפורסמה בפריס.

"אם לא כך, יראה האירגון עצמו חייב להניח כי היהודים עוברים כיום את ההקדמה לליל בדולח נוסף, זאת עקב חוסר המעש של הממשלה", נאמר בהודעה, "על המוסדות הציבוריים בצרפת לזכור כי כך גם החלה ההידרדרות בשנים 1939-1940 בצרפת".

נזכיר כי מספר תקריות אלימות נרשמו במהלך סוף השבוע האחרון בצרפת, בהן שריפת בתי כנסת בליון ובשטרסבורג וירי לעבר איטליז כשר באזור טולוז.
