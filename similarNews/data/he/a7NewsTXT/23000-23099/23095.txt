

בית כנסת בעיר מארסיי שבדרום צרפת נהרס לחלוטין בשריפה שהוצתה ככל הנראה במכוון, בלילה שבין יום ראשון לשני, נמסר בהודעה מטעם הקרי"ף (ארגון הגג של הקהילות היהודיות בצרפת) במארסיי. נציג הקרי"ף בעיר, קלמנט יאנה גינה את המעשה והגדירו כ"פעולה אנטישמית".

השריפה פרצה קרוב לחצות, והרסה לחלוטין את המבנה, ששטחו כ-200 מטרים רבועים, הממוקם ברובע ה-12 של מארסיי. כבאי מארסיי השתלטו על השריפה בסביבות השעה 1 לפנות בוקר, אולם לא הצליחו להציל את ספרי הקודש והמגילות שהיו במקום, ואשר עלו באש.

"זו לא הייתה תאונה. האש פרצה במספר מוקדים ולובתה בדלק. זהו מעשה אנטישמי", אמר יאנה.

ממשטרת מארסיי נמסר כי החקירה בעיצומה, ודוברי המשטרה סירבו למסור פרטים נוספים.



