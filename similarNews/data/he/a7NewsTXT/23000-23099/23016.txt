

שר החוץ, שמעון פרס מתח ביקורת על מה שהוא קרא "מסירת מידע חלקי" לממשלה על אופי פעולת צה"ל. "צריך לתת תמונה מדוייקת לגבי אופי הפעולה. בישיבה ניתנה תמונה חלקית. חשוב לתת תמונה מדוייקת, כדי שסיפור לבנון לא יחזור על עצמו", אמר פרס בתכניתו "מה בוער" של רזי ברקאי.

שר החוץ הוסיף שהממשלה התחייבה שלא לפגוע בערפאת ולא לפרק את הרשות

שר האוצר, סילבן שלום, אמר שלפרס אין יכולת נפשית להכיר בכך שמאז שערפאת הגיע לאזור המצב רק הורע:

"ערפאת היה אמור להילחם בארגוני הטרור. בפועל, הוא לא עוצר אותם ואף נותן נשק בידם. כשהוא לא יהיה, השורה השניה של ההנהגה הפלשתינית תוכל להרים ראש. היום, כשרג'וב פותח את הפה, הוא מקבל אקדח לרקה. אבו עלא מקבל יריקות לפניו. איתם אפשר יהיה להגיע להפסקת אש, וזו מטרת המבצע הנוכחי", אמר שר האוצר.

פעילות צה"ל ברמאללה מתמקדת כעת בטיפול בתשתיות הטרור, איסוף אמצעי לחימה ומעצרים. כוחות צה"ל נמצאים בכל רחבי רמאללה, בעיירה אל-בירה, בעיירה ביתוניה, וגם בבית-ג'אללה נוכח הירי על גילה.

שר הבטחון, בנימין בן אליעזר, אמר אמש כי הפעולה הנוכחית של צה"ל מיועדת להכניע את כל ארגוני הטרור ולהפסיק את פעולתם לחלוטין.

