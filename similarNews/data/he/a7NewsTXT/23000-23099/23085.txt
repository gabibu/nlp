

בתום חג הפסח צפויים ראש הממשלה אריאל שרון ושר האוצר סילבן שלום לדון במקורות המימון לדרישות התקציביות הנוספות של מערכת הביטחון בשל המצב: היערכות מול הרש"פ, הקמת גדרות, היערכות לאפשרות של פעולה אמריקנית בעירק ועוד. לפני תחילת הפעולה ברמאללה הגיע סך הדרישות ל 3 מיליארדי שקלים.

גם המשטרה מבקשת תוספת של מיליוני שקלים לתקציבה, וזאת בשל תגבור בכוח אדם ופעילות כללית רבה. בפני שרון ושלום עומדות שתי אפשרויות: הטלת מיסים חדשים על האזרחים, או קיצוצים נוספים בתקציבים של משרדי הממשלה.

בתוך כך מסר אתמול נשיא התאחדות התעשיינים עודד טירה כי לדעתו, לגיוס המילואים הנרחב לא תהיה השפעה מעשית על המשק, אלא השפעה פסיכולוגית בלבד. הוא הסביר כי מזה חודשים רבים ישראל נתונה במצב של מלחמה חלקית, ולכן ההשפעה של הגיוס על משק המצוי ממילא במיתון כה חריף היא אפסית.

בתוך כך הסתיים אתמול המסחר בבורסה בירידות שערים חדות, השקל פוחת לעומת הדולר, והגיע לשיא חדש של 4.80 שקלים לדולר.

