

10 אזרחים אירופים אנשי שמאל, שנכנסו אתמול ללשכתו של ערפאת ברמאללה, בניגוד להוראות הצבא, הועברו לידי המשטרה. כוונת המשטרה לגרשם מהארץ באמצעות משרד הפנים. מחבלים ניסו לצאת עם אנשי השמאל שהגיעו ללשכת ערפאת, לאות הזדהות. הם נלכדו בידי צה"ל.

סגל הפיקוד הבכיר בצה"ל זעם על אותם אזרחים אירופים (פעילי שלום) ועתונאים, שניצלו את פתיחותו של הצבא הישראלי והידיעה כי אם יכנסו פנימה, צה"ל לא יירה לעברם. עם צאתם מלשכתו של ערפאת, הובאו 10 מהם למשטרת בנימין.

ראש אגף המבצעים של צה"ל, גיורא איילנד, אמר אתמול כי כמות היוצאים מלשכתו של ערפאת היתה כפולה מזו של הנכנסים ובין היוצאים היו מבוקשים, שנלכדו על ידי צה"ל, עם צאתם מלשכתו של ערפאת, במסווה של אנשי שלום ועתונאים.
