

נשק רב ואמצעי לחימה שונים נתפסו בידי צה"ל ברמאללה, מאז החל המבצע רחב ההיקף בכפרים הערביים ביש"ע ביום שישי.

מצה"ל נמסר, כי כוחות פיקוד המרכז השתלטו על כל העיר רמאללה, ובתוכה על מתחם השלטון של הרשות הפלשתינית, המקטעא ומאז הם צרים על לשכתו של יו"ר הרשות הפלשתינית יאסר ערפאת, הספון בתוכה עם מקורביו.

כוחות צה"ל עיכבו במהלך הפעילות למעלה מ-500 גברים פלשתינים לחקירה.

מבין העצורים בפעולה הועברו עד כה לחקירת שב"כ 10 מבוקשים, החשודים במעורבות בפעילות טרור כנגד ישראל. חשודים נוספים, שברשותם לא נמצאה תעודה מזהה, הועברו לזיהוי ותחקור. בצה"ל מעריכים כי נמצאים ביניהם כאלה שנטלו זהות בדויה כדי להמנע ממעצר, ולאחר שיזוהו יועברו לחקירת השב"כ.

במהלך הסריקות במתחם המקאטעה ובמקומות נוספים ברמאללה נתגלו מצבורי אמל"ח גדולים, שכללו 13 רובי מיקרו-קלצ'ניקוב, כ-200 רובי קלצ'ניקוב, 19 רובי צלפים, רובה M-16 אחד, 40 אקדחים, 43 פצצות אר.פי.ג'י, 2 פצצות מרגמה, רובה צלפים נורווגי אחד, רובה צלפים אחד מסוג ברטה, 24 טלסקופים, 19 טלסקופים של צלפים, 2 אמצעים לראיית לילה, ארגזי תחמושת קליעית, ארגזי תחמושת בקוטר של 5.56 מ"מ, 3 ארגזי תחמושת לרובה קלצ'ניקוב, 2 ארגזים של כדורי מאג, ארגז של כדורי רובה ציד, עשרות אקדחים, 20 מחסניות, מספר רימונים. סכיני קומנדו, חגורות נפץ ריקות, מקלעים מסוג PK, ארבעה מטעני צינור וחגורי אמל"ח.

בצה"ל צויין, כי חלק נכבד מאמצעי הלחימה שנתפסו הוחזקו על ידי גורמי הרשות הפלשתינית בניגוד לכל ההסכמים שנחתמו עם ישראל, והדבר מעיד לטענת צה"ל, על קשר ישיר בין "גורמי רשות רשמיים" לבין פעילות טרור כנגד ישראל.

