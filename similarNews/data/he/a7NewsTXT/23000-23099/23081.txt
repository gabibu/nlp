

מדינת ישראל נלחמת בימים אלה את מלחמת אוסלו, אולם היא נערכת גם לנעשה בזירה הרחבה יותר, כגון בזירת ארה"ב- עיראק.

בדרכים אחדות נערכת ישראל לאפשרות של מתקפה כימית מצדה של עירק, וביניהן ייצור מוגבר של מסיכות אב"כ וערכות מגן. אתר ynet מפרסם כי גורם בכיר בפיקוד העורף מסר כי בזמן של איום כימי על מדינת ישראל יזכו גם 250 אלף עובדים זרים לקבל הגנה מפני טילים בלתי קונבנציונאליים. עוד הוסיף הגורם כי ערביי יש"ע המתגוררים בשטח c , כמו גם ערביי חברון, שביתם הוא בשטח שבשליטה ישראלית, יקבלו ערכות מגן מן המדינה. הגורם לא התנה את חלוקת הערכות באי לוחמה נגד ישראל או באי חברות בארגון טרור.

בתוך כך הורה הרמטכ"ל הבריטי מייקל ווקר ל- 300 קצינים בכירים בצבאו להתכונן למתקפה נרחבת נגד עיראק. לדבריו, המתקפה תיערך בסתיו הקרוב, כך מדווח השבועון הבריטי "סנדיי טלגרף". בכירים במשרד ההגנה הבריטי אמרו כי ככל הנראה מאחורי הכרזה זו של ווקר עומדת הנחיה של ראש הממשלה טוני בלייר להכין את הסגל הבכיר של הצבא לאפשרות כזו. השבועון טוען עוד כי ארה"ב, שבעבורה הצטרפות הבריטים למהלך אמריקני במפרץ חשובה מאוד, החלה לאסוף חומר על עמדותיהם של המתנגדים למהלך כזה בקרב חברי הפרלמנט הבריטי.

