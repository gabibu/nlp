

אתמול התכנס הקבינט המדיני- בטחוני כדי לדון במבצע "חומת מגן", בהיקפו ובמשך הזמן שייארך, וכן בגורלו של ערפאת. שרי הקבינט שמעו סקירות מדויקות על הנעשה בשטח, וכן על היערכות גורמי המודיעין באשר למה שצפוי להתרחש. בתום הדיון החליטו השרים כי המבצע יימשך שבועות אחדים, וזאת בהתאם להתפתחויות.

הקבינט ניסה להחליט אתמול על גורלו של ערפאת. נראה, כי ראש הממשלה מתכוון לעמוד בהבטחתו לשר החוץ האמריקני קולין פאוול שלא לפגוע ביאסר ערפאת, הבטחה שעליה אמר לפני מספר ימים אחדים כי הייתה שגויה. גם אופציית הגירוש של ערפאת מהאיזור הורדה אתמול מסדר יומה של הממשלה, וזאת לאחר שגורמי מודיעין מסרו את ההערכה כי מעשה כזה עלול לפגוע במדינת ישראל יותר משיועיל. ערפאת, אם כן, נשאר לפי שעה, באזורנו.

בישיבת הממשלה אתמול אמר שר החוץ שמעון פרס כי "תושבי השטחים (הערבים) נחשבים גם הם קורבנות טרור". עוד אמר פרס כי מטרתה של פעולת ישראל היא להביא גם להם ביטחון. עוד הסביר השר כי "צה"ל לא נכנס לערים הערביות ביש"ע כדי להישאר בהן אלא כדי לבער את קיני המחבלים, לעצור את ראשי הטרור, לאסוף נשק ולפזר את ראשי מנגנון הפשע". פרס הוסיף כי ישראל תילחם בטרור בכל האמצעים, לרבות באמצעים בעלי אופי צבאי, וזאת כדי למגר את הטרור, שכאמור פוגע גם בפלשתינים חפים מפשע".

