

כחמישים פעילי שמאל קיצוני צעדו אתמול לתוך לשכתו של ערפאת במטרה להזדהות עמו, וזאת תוך כדי כך שהם מתעלמים מאזהרותיהם של חיילי צה"ל ומיריות האזהרה שירו לשם כך באוויר. הצועדים, וביניהם פעילי "גוש שלום" ופעילים צרפתים, התעמתו עם חיילי צה"ל, אך לבסוף נכנעו האחרונים והניחו להם להיכנס.

יחד עם הפעילים נכנסו צלמי עיתונות ואנשי תקשורת, ותיעדו את האירוע. לאחר שעה קלה עזבו עשרה מהם את המתחם, ואולם הארבעים האחרים, צרפתים כולם, הכריזו כי בכוונתם להישאר במקום ללא הגבלת זמן. דובר צה"ל הגיב אתמול על כל זאת, ומסר כי הוא "מגנה בתוקף את החדירה האלימה של קבוצת אזרחים אנשי ארגונים שונים למתחם ערפאת ברמאללה".

דובר צה"ל מבהיר כי בכך הפרו חברי הקבוצה את צו "שטח צבאי סגור" של אלוף הפיקוד, התעלמו מהוראות החיילים שניסו לעצרם, וסיכנו בכך את חייהם ואת חיי החיילים.

דובר צה"ל מדגיש כי כל האחריות לתוצאותיה של התנהגות בלתי אחראית זו מוטלת על חברי הקבוצה. הם נעצרו והועברו להמשך טיפול".

האלוף גיורא איילנד, ראש אגף התכנון בצה"ל, כינס אתמול מסיבת עיתונאים מיוחדת, ובה הכריז כי בצה"ל בודקים כעת אם אנשי הקבוצה הבריחו מבוקשים השוהים עם ערפאת בלשכתו.


