

סמוך לשעה 14:40 חדר מחבל למסעדת "מצה" ליד הגראנד קניון ופוצץ את עצמו. כתבנו קובי פינקלר מוסר כי 15 אנשים נרצחו ומעל ל-30 נפצעו, מהם חמישה במצב קשה. הפצועים פונו לבתי החולים "רמב"ם", "בני ציון" ו"כרמל" בעיר.

עדי ראייה דיווחו כי תקרת המסעדה קרסה והיא נהרסה לחלוטין. מניתוח ראשוני של הזירה עולה כי המטען היה גדול מאוד.

נציין כי מסעדת "מצה" מושכרת על ידי ערבי ישראלי מהכפר טורען שבגליל. במסעדה מועסקים עובדים ערבים ישראלים, ולטענת עדי ראיה, כמה פועלים נראו נמלטים מהמקום לכיוון הואדי הסמוך למסעדה לאחר הפיגוע.

החמאס פירסם הודעה ובה קיבל אחריות על הפיגוע. בהודעת החמאס נמסר כי המחבל הוא שאדי טובאסי, תושב מחנה הפליטים ג'נין.

שמעון סבג מנוה שאנן, מנהל עמותה לנפגעי איבה סיפר: "שמעתי את הפיצוץ כשהייתי בתחנת הדלק. רצתי לתוך המסעדה, אנשים בערו לי מול העיניים. ראיתי הרבה אנשים עם פגיעות קשות. עזרתי לכבות את הדליקה שפרצה במסעדה ולפנות את הפצועים מחוץ למסעדה".

אבי, עד ראיה סיפר: "עמדתי ברמזור, 60 מטר מהמקום ושמעתי פיצוץ אדיר, ראיתי עשן ואש. הכל היה ברדק. הפיצוץ היה בתוך המסעדה והיו אנשים בפנים. אני לא יודע אם היתה מלאה".
