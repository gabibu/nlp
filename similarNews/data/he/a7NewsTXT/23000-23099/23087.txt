

מחבל התאבד אתמול סמוך למרכז הרפואי באפרת, וזאת לאחר שאזרח עירני מנע את כניסתו למקום.
המחבל נכנס ליישוב מצידו המזרחי וביקש להיכנס לתוך המבנה, אולם אזרח שאל לפשר מעשיו והורה לו לעזוב את המקום, וכך הרחיק אותו מהמרכז הרפואי. המחבל הסתובב ושניות אחדות אחר כך פוצץ את עצמו. בפיגוע נפצעו שישה אנשים, וביניהם אחד - קשה מאוד, שני נפצע פצעים קשים, והיתר נפצעו קל. חלק מהפצועים הם אנשי מד"א.

נזכיר כי לפני חודש ניסה מחבל מתאבד לבצע פיגוע המוני בסופרמרקט באפרת. האירוע הסתיים בפציעתה של אישה אחת בלבד, וגם אז - בשל עירנותם של התושבים. המחבל במקרה זה היה פועל בניין של היישוב. גם מבצע הפיגוע אתמול עבד ביישוב הוא היה פועל ניקיון של תחנת מד"א שם.
בתגובה לאירוע אמר אתמול ראש המועצה המקומית אפרת איתן גולן כי כדי למנוע חדירת מחבלים בכוונתו להקים גדר סביב היישוב. לעומתו טען ראש המועצה האזורית גוש עציון שאול גולדשטיין כי אינו מאמין בגדרות, וכי נחוצות שתי דקות בלבד כדי לחתוך גדר". לדבריו, יש להיכנס לשטחי יש"ע ולאסוף את כלי הנשק שבידי המחבלים, ורק אחרי שיוכיחו ערביי יש"ע כי כוונתם לחיות אתנו בשלום יהיה אפשר להעניק להם אוטונומיה.


