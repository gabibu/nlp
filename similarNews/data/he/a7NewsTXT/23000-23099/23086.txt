

שלושה עשר בני אדם נרצחו אתמול בצהריים בפיגוע במסעדת מצה בחיפה, הנמצאת על הצומת בין שכונות הדר, אחוזה ונווה שאנן. 33 פצועים פונו לבתי החולים. המחבל נכנס באין מפריע למסעדה, והתפוצץ בה בשעה שנכחו שם 40 איש: סועדים ועובדים. למרבה המזל, תחנת הדלק הנמצאת בסמוך לא נפגעה, וכך נמנע אסון כבד עוד יותר.

בני משפחת עדאווי מן הכפר טורען שבגליל מפעילים את המסעדה, וכמה מהם נפגעו בפיצוץ.

החרדה והאי ודאות ניכרים מדבריו של בן משפחה שהגיע למקום זמן קצר לאחר הפיגוע: "הייתי בבית, ופתאום מתקשר אלי אחד העובדים ואומר: היה פיגוע במסעדה. אמרתי לו אתה משקר. אחר כך שמענו שאכן היה פיגוע בחיפה. אח שלי עובד פה, דוד שלי וגיסי עובדים פה. כולנו משפחה, ואני היום בחופש. הייתי מעדיף למות יחד עם בני משפחתי. אינני יודע מה עלה בגורלם". בן משפחה אחר אמר: "הייתי מעדיף לאכול חומוס ולהתפוצץ יחד עם בני המשפחה. מהרגע הזה אני מחפש נקמה. אי אפשר יותר לחיות ככה. כל אחד מכם שישים את עצמו פה במקומנו. היום זה פה מחר זה יכול להיות מישהו אחר".

למקום הגיע גם ראש עיריית חיפה עמרם מצנע ואמר כי ננקטת דריכות רבה בעיר: "אנחנו נמצאים בעיצומו של פסטיבל הצגות הילדים, תוך כדי עירנות רבה ולצערנו מחבל מתאבד בחר לעצמו את הנקודה החלשה. לפי מה שידוע בכניסה למסעדה לא היה שומר-מאבטח, וזה קצת ציני שחצי שעה קודם לכן ישבתי במשרד וחתמתי על צו סגירה למסעדה שלא עמדה בתנאים שהציבה המשטרה לשמירה בכניסה. אני מנצל את ההזדמנות להודיע לכל בעלי המסעדות ובתי הקפה שהם חייבים להיענות לדרישות המשטרה ולהציב שמירה, ולא - הם ייסגרו. נוסף על כך אני אמליץ לתושבים לחזור לשגרה, אך לא להיכנס למקומות שאינם מאובטחים כראוי. לו היה מאבטח שהיה עושה את מה שעשה אותו מאבטח בקריית יובל בירושלים אז מספר הנפגעים היה נמוך יותר".


