

מי שחשב כי עקב איומיהם של המחבלים, וההתרעות הרבות מפני פיגועים יישאר עם ישראל ספון בביתו, טעה. מרבית הפסטיבלים שתוכננו לימי החג מתקיימים כרגיל. מה שבכל זאת מפריע קצת, הוא מזג האוויר.

בגוש עציון החל אתמול פסטיבל "מוסיקה ותיאטרון יהודי". ראש מועצת גוש עציון שאול גולדשטיין, אמר לכתבתנו כי מעל 3100 כרטיסים נמכרו לאירועי הפסטיבל, וכי ההיענות להשתתף בו הייתה רבה מהמצופה: "הגיעו אלינו שני אוטובוסים מחיפה וכן מבקרים מתל אביב ומירושלים, אך מרבית החוגגים היו מבני המקום, ואכן להם יועד האירוע". גולדשטיין הוסיף כי במועצה לא חשבו לבטל את הפסטיבל בעקבות המצב אולם ליתר ביטחון הוגברה האבטחה. עוד אמר גולדשטיין: " מפאת הביקוש הגדול להצגה של סלאח שבתי נאלצנו להעביר אותה לאולם גדול יותר. כל צוות השחקנים ועובדי הבימה הגיעו אלינו בלי מורא או פחד". בגוש עציון יקיימו היום אירועי מוסיקה באיזור תקוע.

בתוך כך החלו אתמול ברובע היהודי בירושלים אירועי ה"הגדה הירושלמית", וגם בנאות קדומים ממשיכים להתקיים הסיורים בסימן "שיר השירים".

מארגני הפסטיבלים "ימי זמר בחולון" ו- "מוזיקה וטבע במשגב" קיימו כסדרם את המופעים שיועדו לאולמות סגורים. ההופעות שהיו אמורות להתקיים תחת כיפת השמיים ובמזג אוויר אביבי במיוחד בוטלו בשל הגשם.

מארגני האירועים בדרום הארץ: בוםבמלה בחוף ניצנים, וכן פסטיבל "אהבה ים המלח" לא נתקלו בבעיית מזג האויר והם מתקיימים כרגיל.

בחברון בוטלו אירועי הזמר, אולם מערת המכפלה פתוחה בימי החג לתפילות יהודים, ומאות יהודים הגיעו לשם להתפלל.

