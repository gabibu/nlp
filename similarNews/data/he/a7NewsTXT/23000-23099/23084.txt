

היום יובא נושא גיוס המילואים בפני ועדת החוץ והביטחון של הכנסת. ח"כ זהבה גלאון וח"כ רן כהן מסיעת מר"צ, יוזמי הדיון, טוענים כי בכל מדינה מתוקנת כשנוצר מצב של מלחמה דנה הממשלה עם הפרלמנט שלה אם אפשר לגייס 30,000 חיילים. לדעתם, אפשר לזמן גם 120 חברי כנסת לדיון במצב. גלאון וכהן קוראים לחברי הוועדה שבפניהם יובא נושא הגיוס הנרחב להצבעה שלא לאשר אותה, כאות מחאה על כך שהממשלה לא התייעצה עם הכנסת.

בתוך כך אמר אתמול משה מוסקו, דובר נציבות הכבאות, כי עשרות הכבאים שגויסו לשירות מילואים בעקבות ההתפתחויות האחרונות, יצרו מחסור בכוח אדם. לדבריו, מחסור זה הוא בלתי נסבל משום שמדובר בכוחות אשר מחלצים את הנפגעים בפיגועים: "אנו חלק מגורמי החירום. לצערנו, בכל פיגוע אנו משתתפים, ואין אנשים אחרים שימלאו את מקומם של המגוייסים. חיילים, לעומת זאת, יש הרבה", אומר מוסקו.

משום כך, הוסיף מוסקו, נציבות הכבאות מבקשת לשחרר את הכבאים משירות המילואים, וזאת בדומה למה שסוכם עם השוטרים, ששוחררו אף הם: "אנו נמצאים כרגע בבדיקת העניין הזה מול שלטונות הצבא, בדרגים הגבוהים ביותר", אומר מוסקו, ומוסיף כי בשלב זה מתבקשים הכבאים שלא גויסו לצבא לעבוד שעות נוספות ומשמרות נוספות.

גם הסטודנטים מודאגים מגורל שנת הלימודים שלהם. אתמול מסרה התאחדות הסטודנטים הארצית כי החל מיום שישי קיבלו אלפי סטודנטים "צו 8", המורה על גיוסם המיידי. בשל המצב הבטחוני, ובגלל האי ודאות עד מתי יימשך המצב פנו ראשי ההתאחדות לשרת החינוך לימור לבנת, ולראשי האוניברסיטאות, כדי שיפעלו לגיבוש מדיניות ברורה לטיפול הוגן בסטודנטים מגויסים: "הסטודנטים, המקדישים עכשיו את עצמם למען המדינה, חייבים לדעת כי התואר האקדמי שלהם לא יהיה בסכנת ביטול בשל גיוסם למילואים", אמר יו"ר ההתאחדות ליאור שטרסברג.

