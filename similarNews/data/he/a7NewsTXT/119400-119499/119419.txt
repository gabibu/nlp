

הצעת חוק תאלץ את בעלי הרשיונות והזכיונות להוריד את הווליום בפרסומות בשידורי הטלויזיה והרדיו. ח"כ אמנון כהן יוזם ההצעה: כל הפניות לא הועילו, נאלצנו לנקוט בדרכי החקיקה כדי להגן על הצופים והמאזינים.

ח"כ אמנון כהן הניח הצעת חוק הרשות השניה לטלויזייה ורדיו (תיקון-איסור הגברת עוצמת השמע בזמן הפרסומות). ע"פ ההצעה ייאסר על בעלי רשיונות וזכיונות להגביר את הווליום בשידורי טלויזיה ורדיו בעת שידור פרסומות.

כהן אמר כי הגברת הווליום מהווה חדירה גסה לרשות הפרט וזאת כדי למשוך את תשומת לב המאזינים או הצופים ולמנוע מהם אפשרות להתעלם מהווליום. "תינוק ישן או צופה מנומנם על הספה לאחר יום עבודה, אינם מעניינים את הרוצים לגרוף רווחים תוך אילוצנו לשמוע פרסומות בווליום בלתי נסבל", אמר.

לדבריו, פניות חוזרות ונשנות לרשות השניה ולבעלי רשיונות וזכיונות הועילו לזמן קצר ועד מהרה שבו לסורם תוך שהם מאלצים את הציבור להזדקק לשנות שוב ושוב את עוצמת הקול במכשיר הביתי.
התברר שאין מנוס מחקיקה שענישה בצידה "כדי שנוכל להאזין בשלווה מבלי שישתלטו לנו על מכשירי הרדיו והטלויזייה וימרטו את עצבינו", הוסיף כהן.

