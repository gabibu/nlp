

יוני כהן, חובש קרבי שהחליט שלא להשתתף בעקירה נשפט ונשלח ל 35 ימי מחבוש. פרקליטו פנה לפרקליט הצבאי בבקשה לצמצם את עונשו ל 8 ימים, ולהעמיד לדין את קצין השיפוט שלו, המח"ט, בגין חריגה מסמכות.

יוני כהן חובש קרבי שהחליט שלא להתייצב בבסיס בדרום כדי לא להשתתף בפעילות לקראת ההתנתקות, נשפט על כך ונשלח ל 35 ימי מחבוש. פרקליטו עו"ד שי גלילי פנה היום לפרקליט הצבאי בבקשה לצמצם את עונשו ל 8 ימים, ולהעמיד לדין את קצין השיפוט שלו, המח"ט, בגין חריגה מסמכות.

כזכור כהן, חובש קרבי של חטיבה המרחבית הצפונית, הודיע למפקדיו כי לא ישתתף בגירוש גם באופן עקיף כיון שהדבר נוגד את מצפונו. הוא החליט שלא להתייצב בבסיס בדרום, אליו נשלח כדי להשתתף בפעולות לקראת ההתנתקות.

כתבתנו רותי אברהם מוסרת כי בבקשה מציין עו"ד גלילי כי נגזרו על כהן 35 ימי המחבוש, בגין סירוב פקודה בשעה שהוא למעשה "נעדר משירות". העונש על עבירה זו הוא 8 ימי מחבוש, ולכן יש לצמצם את עונשו של כהן בהתאם.

גלילי מבקש עוד מהפרקליט הצבאי להפעיל "אכיפה שוויונית של הוראות הדין בלא משוא פנים", ולהעמיד לדין את קצין השיפוט, המח"ט, מאחר שחרג מסמכותו המתירה לו כקצין שיפוט לגזור 28 ימי מחבוש בלבד ולא 35 ימי מחבוש כפי שגזר על כהן.

יש להעמיד את המח"ט לדין בגין חריגה מסמכות "הן כנגזרת מהיותו מפקד המפעיל סמכויות סטטוריות, הן מכוח חובתו לשמש כדוגמא אישית ופיקודית, וכלה משום הצורך בהקפדה עם בעלי שררה פן יחרגו מסמכויותיהם חרף הפיתוי הקיים והאפשרויות הרחבות והמעשיות לכך", כתב גלילי.

