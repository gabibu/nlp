

בכיר הרש"פ אבו עלא מזהיר כי היעד הוא ירושלים ולא עזה. ללא ירושלים אין משמעות לנסיגה מעזה וצפון השומרון, טען בראיון לתקשורת הפלשתינית. הוא הגיב על אישור תכניות בניה של 30 יח"ד בירושלים שבין החומות.

אבו עלא "ראש הממשלה" ברש"פ, מזהיר כי ללא ירושלים לא ייכון "שלום". ללא ירושלים אין משמעות לנסיגה מעזה וצפון השומרון טען.

דבריו באו בתגובה לידיעה כי בעירית ירושלים אושרה תכנית בניה של 30 יחידות דיור ובית כנסת בירושלים שבין החומות. אבו עלא טען כי כבר בעבר נסיונותיה של ישראל להשפיע על מעמדה הסופי של ירושלים "הכבושה" הוביל ל"אלימות עקובה מדם", זאת בעקבות ביקורו "הפרובוקטיבי" של ראש האופוזיציה דאז אריאל שרון ב"מתחם אל-אקצה". אז "גרם" שרון לפריצתה של אינתיפדת אל אקצה הנמשכת 5 שנים נגד "הכיבוש בן 38 השנים", טען, והכוונה לבנות בירושלים שבין החומות תגרום ל"תבערה חמורה יותר" מזו שהיתה בעקבות כניסתו של שרון, כיון שזו בניה בגיבוי ממשלתי.

סוכנות הידיעות הפלשתינית טוענת כי שר השיכון יצחק הרצוג אמר שלתכנית אין עדיין אישור סופי וכרוכה בשלבים בירוקרטיים נוספים. דובר משרדו הוסיף כי זו תכנית של שר השיכון הקודם וכי זו בכלל לא תוקצבה בתקציב 05. בכל מקרה טען, התכנית טעונה אישורו של שר הפנים.

אבו עלא הגיע היום לעזה ונפגש עם ראשי כוחותיו המזויינים. הוא אמר כי צפוי מאבק על "מדינה פלשתינית שבירתה ירושלים. העולם כולו צריך לשמוע במה הפלשתינים מאמינים: היום עזה, מחר ירושלים; היום עזה, מחר מדינה פלשתינית, שבירתה ירושלים".

הוא הדגיש כי הנסיגה הישראלית היא רק שלב ראשון בתכנית מפת הדרכים שסופה הוא מדינה פלשתינית שבירתה ירושלים.
