

4 כבשים השתתפו בהפגנה "די לשתיקת הכבשים" נגד שחיתות משפחת שרון. הכבשים ש'הפגינו' מול חוות השקמים, מייצגים לדברי המפגינים את השרים: נווה, מופז, לבנת ושלום. הפגנה אחרת: מול בסיס אימונים למגרשים.

באופקים ובחוות השקמים נערכו אתמול הפגנות נגד תכנית העקירה הגירוש והשחיתות. כתבנו משה פריאל מדווח כי עשרות מפגינים מחו היום מול בסיס האימונים של צה"ל והמשטרה ליד תיכון מקיף אופקים, שם מתאמנים הכוחות לקראת ביצוע הגירוש. בין הנוכחים היה הזמר אריאל זילבר.

מאוחר יותר מול מעונו של רה"מ, אריאל שרון, בחוות השקמים הפגינו כ-300 אנשים מרחבי הארץ, ביניהם עו"ד אליקים העצני, נדב העצני, ברוך מרזל ונועם פדרמן. המפגינים מחו נגד מה שהם מכנים "השחיתות של משפחת שרון". הם נשאו שלטים שבהם נכתב "מושחתים נמאסתם", "די לשתיקת הכבשים" ובכדי להמחיש את התמונה הביאו למקום 4 כבשים המייצגים לדבריהם את השרים: דני נווה, שאול מופז, לימור לבנת וסילבן שלום.

כוחות גדולים של צבא ומשטרה, ביניהם פרשים, איבטחו את המקום. לכתבנו משה פריאל מסרה כנרת רוזנפלד, פעילה מרכזית בשדרות, כי "המלחמה בשחיתות תמשך ועם ישראל יזכה להנהגה נקיית
כפים ציונית ויהודית".

מחאה נוספת שהתקיימה אתמול היתה של סטודנטים 'תא כתום', נגד ההתנתקות, שהפגינו היום מול הכנסת ביום יציאתה לפגרה בתקווה שיצליחו לשכנע את חברי הכנסת לוותר על חופשתם. יעקב חברוני דובר 'תא כתום' מתל אביב, אמר בראיון ליגאל שוק בערוץ 7 כי חבריו ב'תא כתום' סבורים שהכנסת אינה מגלה אחריות ביציאתה לחופשה בתקופה כזו "שהעם נקרע ובמצב קשה".

לדבריו הם מצפים מחברי הכנסת לגלות טיפת אחריות ולוותר על חופשה אחת שלהם 'גם ככה יש להם הרבה', ויישארו כאן כשצריך אותם, כדי שיוכלו לפקח על המתרחש. שיהיה למי לפנות אם צריך".

חברוני אמר כי 'תא כתום' מונה כאלף סטודנטים הפועלים כל הזמן נגד ההתנתקות. בכפר מימון עסקו הסטודנטים בהפעלת קייטנה עבור הילדים וב'הרמת המורל'.
