

אם אלפי עובדי רשויות מקומיות מסויימות לא קבלו את שכר חודש יוני, ויש אף שלא קבלו את שכרם מאז אוגוסט 2004, זוהי חרפה למדינה ולקברניטיה, כך אומר ח"כ פרוש.

יש לעקור מן השורש את התרבות הקלוקלת, ביחסי מעסיקים ועובדים במדינה, של הלנת שכר. אם אלפי עובדי רשויות מקומיות מסויימות לא קבלו את שכר חודש יוני, ויש אף שלא קבלו את שכרם מאז אוגוסט 2004, זוהי חרפה למדינה ולקברניטיה, כך אומר ח"כ פרוש.

ח"כ פרוש מתייחס לפניית ההסתדרות לבית הדין הארצי לעבודה, בדרישה לחייב את הרשויות המקומיות לשלם תוך 30 יום את כל חובות השכר לעובדים. מדובר ב 5,700 עובדים ב-31 רשויות מקומיות, ביניהן: רמלה, בת ים, דימונה, קרית שמונה, חצור הגלילית, קרית גת, קרית אתא, צפת ועוד. עדיין לא נבדק, כיצד הלנת השכר ההמונית הזאת משפיעה גם על עובדי המועצות הדתיות.

עוד אמר, כי שיטת הלנת השכר פסולה מעיקרה, ביחסי מעסיקים ועובדים, במיוחד כאשר מדובר במימסדים רשמיים בשלטון המוניציפלי. "עוד לא התגברנו על הביזיון של הלנת שכרם לפני זמן לא רב של עובדי המועצות הדתיות, כאשר נטלו ללא בושה את פת הלחם ממאות ממשפחות, וכבר אנו עומדים בפני המשך תופעת ההפקרות. אין ספק, שמדובר לא רק בבעיה כלכלית חברתית אלא גם באובדן הדרך והתכחשות ליסוד חשוב ביהדות, של "לא תלין פעלת שכיר".

"הניסיון של מרכז השלטון המקומי להטיל את האחריות להלנת השכר על ההסתדרות הוא פתטי ומעציב", הדגיש ח"כ פרוש. "חילוקי הדעות על יישום תוכנית ההבראה של הרשויות המקומיות אינם יכולים בשום אופן להיעשות על גבם של העובדים ובני משפחותיהם".

ח"כ פרוש ציין, כי אם הבעיה לא תמצא פתרונה בזמן סביר, יגייס חתימות חברי כנסת לכינוס הבית בפגרה   לדיון בבעיה החמורה.
