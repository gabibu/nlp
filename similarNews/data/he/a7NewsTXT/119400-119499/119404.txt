

אלפי נהגים יוכלו לבטל דו"חות חניה ותיקים, שחלפו 3 שנים ממועד העבירה. כך קבע בית הדין לתביעות קטנות. עו"ד בומבך אומר כי הרשויות אינן פועלות כחוק בבואן לגבות את הקנסות.

אלפי נהגים יוכלו לבטל דו"חות חניה ותיקים שחלפו שלוש שנים מאז מועד העבירה, כך קבע אתמול בית המשפט לתביעות קטנות בירושלים. עו"ד אילן בומבך ראש לשכת עו"ד במחוז תל אביב מצביע על ניגוד אינטרסים שבו פועלות העיריות בנוגע לדו"חות החניה. עיריות צריכות לדאוג למקומות חניה עבור התושבים ובד בבד, הקנסות בגין עבירות חניה מהווים תוספת תקציבית המסייעת לסגירת הגרעונות שלהם.

בראיון ליגאל שוק בערוץ 7 אומר בומבך כי הרשויות המקומיות אינן פועלות כחוק בבואן לגבות את הקנסות. "כאשר הרשויות המקומיות מבקשות להכניס ידן לכיסו של האזרח עליהן להוכיח שהן עמדו בדרישות החוק כגון: הוכחה שנשלחו התראות במועדן וכיוצא באלה. בית המשפט אומר שהעיריה צריכה להוכיח ששלחה כל דו"ח ודו"ח בנפרד ולא כקבוצה משותפת, וצריך לשמור את העדויות והמסמכים על כך".

חסר זה במסמכים ודרישתן של העיריות לקבלת תשלומים שלא כחוק, גרמו לכך לדבריו, שסכומי תביעה כוללים בגובה של מיליוני שקלים ילכו לטמיון. העיריות מתעלמות לא אחת מהוראת בית המשפט שלא ניתן לתבוע חוק שעברו עליו שלוש שנים, ומנסות להתחכם ולתבוע סכומים אלה בכל זאת. לדבריו, אם נשלחה הודעה בתוך שנה בדואר רשום, וחלפה תקופה של תשעים יום ללא תגובה מצידו של הנתבע, מתחילה תקופת ההתיישנות, כשבתום שלוש שנים, אם העיריה לא פתחה בהליכי גבייה, לא רק שהקנסות בטלים, גם הסכום המקורי.

בומבך מוסיף כי מזה זמן רב הוא ממליץ להפחית באופן משמעותי את מחירי תביעות הדוחות על עבירות חניה, או לחלופין לבטל לחלוטין את מגבלות החניה. העיריות לדבריו מצויות בניגוד אינטרסים ומשמשות בנושא כרשות שופטת וגם מוציאה לפועל. עיריות צריכות להעניק שירותי חניה אך רואות בסכומים המשולמים בגין עבירות חניה תוספת תקציבית נכבדת המסייעת להתמודד עם גרעונות ולכן הן מתנגדות לשינוי החוק.

להאזנה לראיון
