

מליאת הכנסת אישרה את התיקון לחוק האזרחות. בחוק שנועד למנוע אפשרות התאזרחות פלשתינים באמצעות נישואים לערבים אזרחי המדינה, חל שינוי, ומעתה פלשתינים מעל 35 ופלשתיניות מעל 25 , יוכלו להתאזרח.

ערב יציאתה לפגרה, אישרה מליאת הכנסת בקריאה שניה שלישית את התיקון לחוק האזרחות שנועד למנוע ניצול אפשרות של חדירת פלשתינים לישראל באמצעות נישואים עם ערבים אזרחי המדינה והגשת בקשה לאיחוד משפחות. השינוי בחוק טומן בחובו הקלות ויאפשר לפלשתינים בני 35 ומעלה ולפלשתיניות בנות 25 ומעלה שנישאו לערבי אזרח המדינה, להגיש בקשה לאיחוד משפחות. שינוי נוסף בחוק הוא הארכת גיל הילדים המזכה בהקלות מ 12 ל 14. בחוק תמכו 59 חברי כנסת מול 12 מתנגדים.

במסגרת הדיונים על החוק חשף ראש השב"כ דיסקין נתונים לפיהם ישנו מספר לא מבוטל של ערבים מהרש"פ שניצלו את נישואיהם לערבים אזרחי המדינה וכניסתם בעקבות כך לישראל, למעורבות בפיגועים.

הצורך להכריע היום נבע מהעובדה כי ב 31 ביולי עמדה הוראת השעה הקודמת לפוג. זו החדשה תהיה תקפה עד ל 06.

יו"ר המפד"ל ח"כ זבולון אורלב, אמר לאחר אישור החוק, כי הוא טומן בחובו סכנה לטשטושו של הרוב היהודי וליצירת פירצה למימוש רצון השיבה. לטענתו המפד"ל תמכה בתיקון זה בבחינת תמיכה ברע במיעוטו.

ההערכה היא כי בעקבות השינוי , כ 30% ממגישי הבקשות לאיחוד משפחות יקבלו עתה אישור להכנס לארץ. מדובר בכ 1600 בקשות. על כך יתווספו בקשות שהוגשו לבג"ץ והן ממתינות להכרעתו.
