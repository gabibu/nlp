

סגן שרת החינוך: מע' החינוך נערכת ל'סכנות שאחרי הנסיגה' מגוש קטיף. לדבריו "במוסדות החינוך שבמערב הנגב גובשו תכניות להתמודדות עם האיומים, 'כפי שהוגדרו על ידי רשויות הבטחון, צה"ל ומשטרת ישראל'.

סגן שרת החינוך, מגלי והבה, השיב לשאילתא של ח"כ נעמי בלומנטל, שביקשה לדעת האם הידיעות לפיהן קיימת סכנה שתכנית למיגון גגות במוסדות החינוך במערב הנגב תדחה 'למועד לא ידוע', וכיצד נערך משרד החינוך לקראת הסכנות הצפויות בעקבות הנסיגה מגוש קטיף. והבה השיב כי "מיגון גגות מוסדות החינוך הוא באחריות פיקוד העורף שבמשרד הבטחון".

כתבתנו רותי אברהם מוסרת כי סגן השרה הוסיף שמערכת החינוך נערכה "להתמודדות עם מצבי חירום, כחלק משגרת פעילותה, לרבות הסכנות האורבות בעקבות הנסיגה. במוסדות החינוך שבמערב הנגב גובשו תכניות להתמודדות עם האיומים, 'כפי שהוגדרו על ידי רשויות הבטחון, צה"ל ומשטרת ישראל'. מרבית הצוותים החינוכיים מצויידים בידע הנדרש לעבודה במצבי לחץ בטחוני. במידת הצורך נערך מחוז הדרום להמשך בהכשרות ורענון. היועצות ערוכות להדרכת כלל צוותי בתי הספר. מטה השירות הפסיכולוגי   יעוצי (שפ"י) במשרד החנוך עומד בקשר ישיר עם מוסדות החינוך, לתת מענה ספציפי ייחודי, ככל שיידרש.

לרשות שפ"י תכניות מקיפות, המושתתות על נסיון מצטבר במשך שנים בעבודה באזורי סיכון בטחוני, בהנחיית מכון משאבים בראשות פרופ' מולי להד והמרכז לטיפול בפסיכו טראומה. המחוז נערך להדריך את סגלי המורים והתלמידים להתמודדות עם מצבי חירום, פורסמו חוברות הדרכה, הוקמו צוותים במסגרת בתי הספר לטיפול במצבי חירום, נכתבו ופורסמו נוהלים לשעת חירום ובוצעו תרגילים ברמות שונות. הפעילות כולה מתואמת ומבוצעת עם פיקוד העורף, משטרת ישראל והרשויות המקומיות".
