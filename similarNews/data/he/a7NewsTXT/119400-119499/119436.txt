

בג"ץ הורה למשפחות השכולות ולמדינה לדווח על המגעים בנושא העתקת הקברים מגוש קטיף. לאחר מכן תתקבל החלטה בעתירה. במכון אורה בירושלים יקיים היום (ה) סגל הרב"צ במיל' כינוס חירום בנושא עקירת הקברים בגוש.

היום (ה) אחה"צ ייערך כנס חירום של סגל הרבנות הצבאית במיל', קצינים, רבנים וחיילים, במכון אורה בירושלים. לדברי מארגניו יתמקד הכנס בדרכים לפעולה בנושא חילולי השבת בצה"ל על רקע ההתנתקות ובאיסור לעקור קברים בגוש קטיף. לטענת רבנים צבאיים, אין היתר לעקור את הקברים כיון שכשהם הותקנו לא הותנה מראש כי הם ארעיים ולכן לא ניתן לעוקרם ולהעתיקם.

הכוונה לעקור את הקברים מגוש קטיף, עומדת בימים אלה להכרעת בג"ץ. המשפחות השכולות עתרו בבקשה להורות שלא לעקור את הקברים ללא הסכמתן וללא תיאום איתן. בדיון קודם הורה בג"ץ לצדדים בעתירה, המשפחות השכולות והמדינה להגיע להסכמה באשר לעקירת הקברים. אתמול (ג) הורה בג"ץ להגיש לו דיווח על המגעים שהם מנהלים. בהחלטה כתב השופט אהרון ברק כי לאחר שיעיין בהודעות יחליט על המשך הטיפול בעתירת המשפחות השכולות.

באותו דיון קודם הורה בית המשפט למדינה להקים צוות מיוחד שיטפל בנושא מול המשפחות וכן להקים ועד שייצג את המשפחות ויסייע להן במגעיהן האישיים מול הצוות של המדינה. זאת לאחר שהתברר מדבריו של בא כוח המשפחות עו"ד מינצר, כי למרות טענותיה של המדינה לפיהן "טיפלה ברגישות" בסוגיית המשפחות השכולות, בפועל לא התקיים כלל קשר בין הצדדים.

מינצר אמר לכתבתנו רותי אברהם כי בית המשפט גילה הבנה ללחץ שבו נתונות המשפחות "שבשעה ש'החיים' אינם יודעים לאן הם הולכים, קשה להן דעת לאן לעקור את 'המתים', ובכל מקרה, הורה בית המשפט למדינה שלא לגעת בקברים עד לסיום פינוי 'החיים'".
