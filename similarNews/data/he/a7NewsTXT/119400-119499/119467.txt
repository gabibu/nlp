

הצעת חוק של חה"כ יגאל יאסינוב (שינוי) שעברה הלילה בקריאה שלישית בכנסת תמגר את תופעת הסחבת בעיריות וברשויות המקומיות.

התיקון בחוק פקודות העיריות קובע כי ראש העירייה או ראש הרשות המקומית מחויב למנות צוות תיקון ליקויים שהתגלו בדו"חות מבקר עירייה או מבקר המדינה.

הצוות יוקם מבין עובדי העירייה או הרשות ובראשות מנכ"ל או מזכ"ל, תוך 3 חודשים מהקמתו יחויב לקבוע דרכים ומועדים לתיקון הליקויים, ויהיה חייב גם לפעול לתיקונם, ובנוסף יקבע דרכים למנוע את הישנותם בעתיד. הצוות יחויב לדווח באופן שוטף כל 3 חודשים על עבודתו לראש העירייה או הרשות, למועצה, מבקר ולוועדה לענייני ביקורת.

יש לציין שהאחריות על בעלי תפקידים בשירות המדינה חלה גם על הצוות הנ"ל, הדבר הופך את תיקון הליקויים לחובה, ועל כן אי ביצוע הפקודה יכולה להביא לעונש בנזיקין, משמעתית או אפילו פלילית.

"אני מקווה שזהו סוף לכל תרבות ה"יהיה בסדר" שנפוצה עד עתה", אומר חה"כ יגאל יאסינוב, יוזם החוק ומוסיף כי "כעת הרשות לא תוכל לחמוק מלתקן ליקויים שהתגלו בדוח"ות ביקורת. אני מאמין שהחוק יעצור את חגיגת השחיתות בשלטון המקומי, ויקרב אותנו לעידן סוף הסחבת בעיריות", אמר ח"כ יאסינוב.
