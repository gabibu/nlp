

הקבינט החברתי כלכלי אישר אתמול בערב את ההסדר בין המדינה לחברה לישראל על מכירת מניות החברה לישראל בבז"ן לידי המדינה.

הקבינט החברתי כלכלי בראשות שר האוצר, בנימין נתניהו, אישר אתמול בערב את ההסדר שהושג לאחרונה בין החשב הכללי, דר' ירון זליכה, לבין החברה לישראל על מכירת מניות החברה בבז"ן לידי המדינה.

בעד ההסכם הצביעו 6 שרים, ביניהם נתניהו. נגד ההצעה הצביעו 4 שרים, בהם שר התשתיות, בנימין בן אליעזר, המתנגד לתוכנית לפיצול בז"ן. בן-אליעזר הודיע כי יערער על ההחלטה וידרוש הצבעה חוזרת במליאת הממשלה

כזכור, ב-29/07/2005 החליט הקבינט החברתי כלכלי על פיצול והפרטת בתי הזיקוק ופירט את מתווה הפיצול וההפרטה. במסגרת החלטה זו, הוטל על החשב הכללי לתקן את ההסדר בין המדינה לחברה לישראל מחודש דצמבר 2002, כך שישקף את מתווה הפיצול וההפרטה, יבטיח את שיתוף הפעולה בין בעלי המניות במהלך הפיצול וההפרטה ויסדיר את מנגנון ההתחשבנות בין המדינה לחברה לישראל.

ההסדר שאושר אתמול ע"י הקבינט, קובע כי בתוך 90 ימים מיום החתימה על ההסכם ועוד טרם פיצול והפרטת בז"ן, תעביר החברה לישראל את כל מניותיה בבז"ן (העומדות על 26%) לידי המדינה, כך שהמדינה תהיה המחזיקה היחידה במניות בז"ן. בתמורה תעביר המדינה לחברה לישראל במועד זה סכום של כ-570 מיליון  (120 מיליון דולר) בצמוד למדד המחירים לצרכן ובריבית של 6%, זאת בניכוי חלקה של החברה לישראל בדיבידנדים שבז"ן חילקה עד יום התשלום בפועל. הסדר זה דומה להסדר שנקבע בשנת 2002 ואושר בזמנו ע"י הממשלה.

כמו כן, נקבע בהסדר כי החברה לישראל מתחייבת לשתף פעולה באופן מלא ולסייע למדינה ככל שיידרש בהליך הפיצול וההפרטה של בז"ן, עד למועד הביצוע בפועל. יש לציין, כי אומנם החברה לישראל מחזיקה 26% ממניות בז"ן, אולם הסכום שיועבר לה כפי שנקבע בהסכם משנת 2002, משקף רק 15%-20% מערכה של בז"ן נכון להיום.

יודגש, כי ההסדר אושר הן ע"י היועץ המשפטי לממשלה ולאחרונה גם ע"י ועדת המכרזים הבינמשרדית בראשות החשכ"ל וועדת הפטור של החשב הכללי.

מכתבו של היועץ המשפטי לממשלה, עו"ד מני מזוז, לשר האוצר, מחודש יוני 2005 מציין, כי אין כל מניעה משפטית לחתום על ההסכם עם החברה לישראל ועם בז"ן, עפ"י ההסכמות שהושגו וכי ההחלטה לנקוט בחלופה זו ולהגיע להסדר עם החברה לישראל היא החלטה סבירה וראויה. המכתב מסתמך בין היתר, על חוות הדעת הכלכלית שהוכנה ע"י החשב הכללי, דר' ירון זליכה, הממונה על התקציבים, קובי הבר, ומנהל רשות החברות הממשלתיות, איל גבאי, בה צוין, כי כל שנה שבה יימשכו הדיונים המשפטיים ותמשך אי הוודאות תעלה למשק מאות מיליוני שקלים וזאת בשל אי יכולתה של הממשלה לקיים את הרפורמות הנדרשות.
