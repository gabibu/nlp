

למרות הנתק בין ישראל והרשות הפלשתינית בנושא תיאום עקירת יישובי הרצועה, נמשכת ההערכות בקרב מוסדות ה"רשות הפלשתינית" לקראת ההינתקות.


כתבנו חגי הוברמן מוסר כי הממשלה הפלשתינית פרסמה שורה של החלטות שהתקבלו במהלך ישיבתה בעזה ביום שלישי שער, וראש ממשלת הרש"פ אבו עלא התייחס לנושא בהרחבה במסיבת עיתונאים שערך למחרת. אלו כמה מהסוגיות שעלו בהחלטת הממשלה ופורטו ע"י אבו עלא ודוברים פלשתינים נוספים, כפי שמביא כתבנו חגי הוברמן:

כוחות להבטחת הסדר בעת ההינתקות: לטענת אבו עלא אין צורך להעביר כוחות מיו"ש לרצועה משום שברצועה יש כוחות ביטחון מספיקים. לדבריו, קיים כוח של כ-5,000 איש העובר אימונים על מנת שיוכל לשמש כוח עתודה בכל מקום בו תידרש תגובה .

המשימות תוטלנה על כוחות הביטחון הלאומי, המשטרה, הביטחון המסכל והמודיעין הכללי הפרוסים ברצועה.
אבו מאזן הצהיר כי הרשות הפלשתינית מנסה לארגן כוח ביטחון המורכב מ-5000-4000 איש. ייעודו יהיה לשמור על הרכוש הפלשתיני בהתנחלויות, מתקני תיירות, כלכלה, חקלאות, מדע, בתי ספר וכיוצא בזה.

גורל השטחים שתפנה ישראל: בישיבת הממשלה הפלשתינית הוחלט להקים בית דין מיוחד לטיפול בסוגיות הבעלות על הקרקעות. אבו עלא הבהיר כי כל השטחים שיפונו יועברו לניהול הרשות
וייחשבו כאדמות מדינה, בהתאם לחוק, עד שיוכרע עניינם בבית הדין המיוחד. בית הדין יבחן בלוח זמנים קצר את סוגיית האדמות שבבעלות פרטית על מנת שלא להחרים אדמות השייכות לאזרחים.
בעניין זה הוכנה הצעת חוק, המסדירה את אופן ההתייחסות לקרקעות ולנכסים, והיא הועברה ב-21 ביולי למועצה המחוקקת, שאישרה בקריאה טרומית את הצעת החוק.
טיפול בחממות ובשטחים החקלאיים שתפנה ישראל: אבו עלא הבהיר כי הפלשתינים יהיו מסוגלים לנהל את החממות, ייתכן בסיוע גורם בינלאומי, זאת כדי להבטיח את המשך הייצור החקלאי והמשך
העסקת 8,000 פועלים מעזה העובדים בחממות. בעתיד תעבור השליטה על החממות לקרן ההשקעות הפלשתינית, שתקים רשות או חברה שתנהל את הפרויקט. הרשות הפלשתינית תחשיב את
האזורים שיפונו כאזורים חקלאיים מועדפים ותפעל לפיתוחם.

איזור התעשייה של "ארז": האיזור יישאר אזור תעשייה הממשלה הפלשתינית החליטה כי ייבחר מפעיל שיפתח את אזור התעשייה "ארז" מטעם ה"רשות". אבו עלא הדגיש כי "אין בעיה לאפשר למשקיעים הישראליים להמשיך ולהשתתף באיזור התעשייה, אך הם יחלו להיות כפופים לחוק הפלשתיני ..."

נמל עזה: הנמל יוקם באזור אלשיח' עג'לין שבדרום הרצועה. אבו עלא מסר כי יהיה זה נמל חדיש ומפותח ויובטח שלא תהיה פגיעה סביבתית במים ובאיכות הסביבה. אבו עלא הוסיף כי בניית הנמל
תעלה 100-90 מיליון דולר. הוא ציין כי הוא דן עם המדינות התורמות בנושא זה.

נמל התעופה: אבו עלא טען כי עדיין לא התקבלה תשובה מישראל בנוגע לנמל התעופה. לטענתו ישראל מתנגדת עדיין אפילו לשיקום שדה התעופה והוסיף כי הנושא יועלה בפני ארה"ב, ה"קוורטט"
וגורמים נוספים. מחמד דחלאן אמר באותו נושא: "ישראל מתנגדת לפתיחת שדה התעופה מאחר שהיא חוששת מפעולות טרור כמו הפעולה ב- 11בספטמבר. אנחנו מעוניינים בשדה תעופה ובגבולות
כדי שנוכל להיפתח כלפי העולם החיצוני..."

אבטחת אספקת שירותים חיוניים לאוכלוסייה: הרשות הפלשתינית נערכת לאספקת מלאי דלק לתחנת הכוח בעזה לצורך ייצור חשמל. היא הקצתה תקציב מיוחד של חצי מליון דולר לכל רשות מקומית, לשם פינוי אשפה, רכישת ציוד ותשלום שכר לפועלים. הרשות נערכת גם לאספקת שירותים חיוניים לתושבים
והיא הקצתה 10 מיליון דולר למימון בניית תשתיות חיוניות.

מעבר רפיח: אבו עלא ציין כי המעבר הינו פלשתיני-מצרי הפלשתינים והמצרים הם שינהלו את הכניסה והיציאה דרכו כנהוג בכל מעבר בינלאומי אחר. לדבריו, יתכן שלכך יסייע "צד שלישי", כנראה האירופאים, שיטפל בפעילות המכס ובמניעת הברחות.

הכנת תוכנית לבניית כביש המקשר בין הרצועה ליו"ש: משרד התחבורה הפלשתיני בשיתוף עם משרד התכנון ומשרד השיכון יסיימו הכנת תוכנית בניין הכביש המקשר בין הרצועה ליו"ש.

תחום הסיוע ההומניטרי: אירגוני סיוע בינלאומיים נערכים לקראת העברת סיוע הומניטרי לפלשתינים ברצועה במהלך יישומה של ההינתקות. ההערכות כוללת הכנסת מוצרי מזון יבש (שמן, קטניות, סוכר וכו'), הסדרת החזקת מלאי מספיק של קמח במחסני תחנות הקמח ברצועה והסדרת חלוקתו על פי הצורך.

כמו כן התקיימה פגישה בין מושל רפיח לבין משלחת "הצלב האדום" בה נדון נושא הגשת סיוע לתושבים המתגוררים ב"איזורי חיכוך".
