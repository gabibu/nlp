

לבית החולים "ביקור חולים" הגיעה אתמול תינוקת בת 10 חודשים לאחר שטבעה באמבטיה בביתה .

אתמול בבוקר הגיעה לחדר המיון של בית החולים "ביקור חולים" תינוקת מבית שמש כבת 10 חודשים לאחר שטבעה באמבטיה בביתה .

אם התינוקת סיפרה כי הושיבה את התינוקת על כסא נמוך בתוך האמבטיה על מנת לעשות לה אמבטיה . אחיה הגדול של התינוקת בכה והאם ניגשה לבדוק מה ארע לו, היא השאירה את התינוקת לבדה באמבטיה והתינוקת נפלה למים .

לדברי האם, כשחזרה לאמבטיה לאחר כדקה מצאה את התינוקת מתחת למים כשהיא מחוסרת הכרה וכחולה . האמא טלטלה את התינוקת כדי להחזיר לה את הכרתה . כתוצאה מהטלטול התינוקת הקיאה ופלטה מים שבלעה ובמקביל חזרה לה הכרתה .

ניידת של מגן דוד אדום פינתה את התינוקת לבית החולים "ביקור חולים" כשהיא במצב יציב .

עם קבלתה נבדקה התינוקת ע"י ד"ר ריאד חאג' יחיה ונמצאה בהכרה ובצבע תקין . בצילום חזה נמצאה הסננה (דלקת) בריאות תופעה המתאימה למצב שלאחר טביעה . התינוקת אושפזה במחלקת הילדים למס' ימים לצורך טיפול, מעקב והשגחה .

רופאי מחלקת הילדים חוזרים ומזהירים את הורי הילדים לא להשאיר בשום אופן תינוקות ללא השגחה בוודאי לא באמבטיה מלאה מים .
