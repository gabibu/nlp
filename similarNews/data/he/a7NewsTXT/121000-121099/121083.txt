

אריה יצחקי קורא לאו"ם לפעול בדחיפות כדי להגן על תושבי גוש קטיף מפני טרנספר של ממשלת ישראל. לטענתו, מדובר בצעד המנוגד לאמנת ז'נבה. גם המועצה האזורית חוף עזה פנתה לגורמים בחו"ל בבקשה לסיוע משפטי.


יצחקי טוען בפנייתו כי בגוש חיים כיום כ 5 אלפים יהודים שנולדו בישובי חבל עזה ועפ"י המשפט הבינלאומי הם "בעלי זכות טבעית" לאדמתם ונהנים מהגנת אמנת ז'נבה האוסרת לגרשם.

כתבתנו רותי אברהם מוסרת כי במכתבו למזכ"ל האו"ם קופי אנאן טוען יצחקי כי גם יתר תושבי גוש קטיף נהנים מהגנת אמנת ז'נבה שכן ע"פ חוו"ד שפרסם בית הדין הבינלאומי בהאג בנוגע לגדר ההפרדה, אמנת ז'נבה חלה גם על אזרחים שהגיעו "בכל דרך שהיא" לאזור
"כבוש בידי כוח שליט", העומד לגרשם. לפיכך, טוען יצחקי, יהודי חבל עזה עונים על ההגדרה של אזרחים החיים תחת כיבוש וזכאים להגנת אמנת ז'נבה.

"אני קורא לך ולקהיליה הבינלאומית לפעול כדי לעצור את פשע הטרנספר של יהודים מחבל עזה, בעיקר את אלו שנולדו בגוש קטיף. אנא פעל בדחיפות משום שהאסון יוצא לדרך ויש לפעול לעצירתו" כותב יצחקי.

גוש קטיף יעתרו לבית הדין בהאג נגד ניתוק משירותים חיוניים
המועצה האזורית חבל עזה שוקלת פניה דחופה לבית הדין הבינלאומי בהאג כדי שימנע את ניתוקם משירותים חיוניים כמו אספקת חשמל ומים וטיפול רפואי, כך מדווח ה worldnetdaily .

כתבתנו רותי אברהם מוסרת כי לטענת העתון, המועצה הורתה למשפטנים מטעמה להכין עתירה דחופה לבית הדין הבינלאומי כדי שיורה לממשלת ישראל שלא לנתק את תושבי גוש קטיף מאספקת שירותים חיוניים כמו חשמל מים וטיפול רפואי. "אזרחי ישראל היו תמיד בין הראשונים להגיש סיוע לתושבים באזורים מוכי אסון, עתה תושבי גוש קטיף מבקשים את סיועה של הקהיליה הבינלאומית", נאמר בהודעה.

העתון מציין כי מקור צבאי בכיר מסר לעתון כי מחוז דרום במשטרת ישראל נערך לנתק את הישובים מחשמל ממים ומשירותים רפואיים, לאחר ה 17 לאוגוסט. המקור הוסיף כי תכנית ההתנתקות כוללת הוראה לנתק את גוש קטיף משירותים חיוניים כולל חסימת טלפונים סלולריים באמצעים טכנולוגיים כפי שנוהג צה"ל לעשות בפעילות צבאית נגד המחבלים וכפי שנעשה הדבר בכפר מימון.

המקור הוסיף כי הדבר יקשה על המתיישבים להחזיק מעמד ונועד גם להקשות עליהם מבחינה פסיכולוגית.
העתון מוסיף כי אבי זלבה דובר בכיר במשטרה סירב להכחיש את הידיעה, טען כי הכוחות המפנים יפורקו מנשקם ולא יהיו בידיהם אפילו אלות אבל "ייעשה שימוש בכל האמצעים כדי לפנות".

דוברת המועצה דבי רוזן אומרת כי לישובים אין גנרטורים או רזרבות גדולות של מים וכי המועצה הנחתה את התושבים לאגור מים, להצטייד בטיטולים, במזון לתינוקות, בשימורים ובנרות. רוזן הוסיפה כי עלול להתרחש אסון הומניטרי שכן בגוש קטיף נמצאים כיום כ 10 אלפים אורחים בהם תינוקות רבים שהצטרפו אל 9500המתיישבים הנאבקים למנוע את הריסת הגוש והקמת מדינת טרור ליד ישראל. לדבריה המועצה קוראת לקהיליה הבינלאומית לשלוח אל הגוש צוותים רפואיים מים גנרטורים ומזון.

רחל ספרסטיין מדוברות הגוש אמרה כי בזמנו יהודי אירופה עברו מצבים קשים כדי לעלות ארצה כולל הרעבה באוניות, עכשיו הם צריכים לעבור הרעבה כדי להשאר.
