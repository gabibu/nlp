

תושב כפר ים, יצחקי עומד להכריז הערב על הקמת רשות יהודית עצמאית ואליו צפויים להצטרף כ-2500 תושבים. "אנו קוראים לעם היהודי להושיט לנו יד בהגנת ופיתוח האזורים שברשותנו", כתב.

בהודעתו על הכרזת הרשות כותב יצחקי כי "מרגע התנערותה של מדינת ישראל מאחריות על זכויותיהם ורכושם של התושבים המאוגדים בארגון זה, ביום עשירי באב תשס"ה, יפעל הועד המכונן הזה כרשות ריבונית זמנית בשטחים אלו עד אשר ייערכו בחירות פנימיות ביום א' אלול תשס"ה. רשות זו תשמור ותגן על רכושם וחייהם של האזרחים שבשטחי הישובים הננטשים ע"י מדינת ישראל".


"אנו קוראים לעם היהודי להושיט לנו יד ולסייע לנו בהגנתנו ובפיתוח האזורים שברשותנו. אנו קוראים למדינת ישראל לעשות את כל הדרוש כדי לסייע לנו מתוך חובתה של המדינה כשליט העוזב את השטח שבריבונותו", כתב.

לדברי יצחקי, בתחילת חודש אלול תתקיימנה בחירות דמוקרטיות להנהגת הרשות היהודית. "אני אמנם מקים את הרשות אך אין זה אומר שאבחר בבחירות שתיערכנה בתחילת אלול", אמר.

במכתב לממשלת ישראל דרשו מקימי הרשות, שיצחקי בראשם, מממשלת ישראל לאפשר להעביר אליהם בדרך הים כמות נכבדה של רובים, מקלעים ואמצעי לחימה שונים שמיועדים אך ורק להגנה מפני מחבלים ערבים. "אנחנו כמובן לא נשתמש בנשק נגד אחינו חיילי צה"ל", הבהיר.

עוד אמר יצחקי כי חיילי צה"ל רבים הבהירו לו שבמידה ותוקם רשות יהודית עצמאית שתיקלע לבעיה ביטחונית לאחר שממשלת ישראל תפקיר אותה הם עצמם יחלצו לעזרתה.
