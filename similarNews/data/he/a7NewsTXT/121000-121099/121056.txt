

הצעדה המסורתית שמארגנות נשים בירוק מידי שנה בליל תשעה באב התקיימה הערב (מוצ"ש) בצל סכנת הגירוש שמרחפת מעל יישובי גוש קטיף והשומרון. קרוב לעשרת אלפי צועדים הקיפו את חומות העיר העתיקה בירושלים.

(צילום: צבי ברש)

יו"ר נשים בירוק נדיה מטר השמיעה את דבריה למשתתפי הצעדה באמצעות קלטת ששגרה לצורך זה. היא עברה לגור עם משפחתה בכפר ים בגוש קטיף כחלק מהמאבק נגד תוכנית הגירוש. לדבריה, אין פתרון קסם אחד למנוע את הגירוש, אלא כל אחד צריך לצאת מביתו לפעול בדרך המתאימה לו: בנסיון להגיע למחסום כיסופים, בחסימת כבישים, בעיר האוהלים בעיר העתיקה וכו'.

רות מטר, נצולת שואה, אמרה שהיא רואה דמיון מחריד בין גירוש היהודים מביתם ע"י הנאצים לבין ההוראה שנתן שרון לגרור יהודים, אנשים, נשים וטף, מביתם בגוש קטיף וצפון השומרון.

לאחר קריאת מגילת איכה הצועדים יצאו מכיכר ספרא לכיון העיר העתיקה

אלפי צועדים במורד הכביש העובר ליד שער שכם

סמוך לשער הפרחים

צועדים מכל הגילאים צעדו במשך כ-45 דקות מכיכר צה"ל סביב לחומות לכותל

ח"כ אריה אלדד מהאיחוד לאומי היה הנואם המרכזי בצעדה. יו"ר נשים בירוק נדיה מטר, שאירגנה את הצעדה, נמצאת בגוש קטיף

ח"כ אריה אלדד אמר שלאריאל שרון יש שעות ספורות לחזור בו מהרצון להחריב ישובים בישראל. אם לא, הוא אמר, שרון יכנס להיסטוריה יחד עם אדריאנוס טיטוס ואחרים שהחריבו ישובים יהודים בארץ ישראל. אלדד סיפר לקהל האלפים שאביו, ד"ר ישראל אלדד, נהג לפקוד את מוזיאון ישראל מידי תשעה באב. "אבי היה מביט בפסל של הקיסר אדריאנוס, שהחריב את בית המקדש, ואומר 'איפה רומי ואיפה עם ישראל'. אם שרון לא יחזור בו, גם אליו נביט בעתיד ונאמר איפה אתה ואיפה עם ישראל?"

אלדד אמר ששישראל צריכה להשליט את ריבונותה על הר הבית, מקור התרבות הישראלית. הוא הקריא את שירו של המשורר אורי צבי גרינברג "ישראל בלי ההר הוא - לא ישראל":

לא תהיו באילת ומטה דגלכם בים סוף
שם - קנה סוף.
בגדתם בהרכם העליון מכל הר בעולם
הקדוש מכל הר בעולם.
ולא תשבו במושב לאומים באין זה הר ההר
משען לגבכם בעולם.
במושב לאומים ישב זה שמשען לו הרכם.
בסוד הוד חופף זה ההר ובסוד און הטמון בו
חייתם בנכר
וידעו משנאים כי אתם בני ההר העליון.
ומזמורי מלככם שגורים בפיהם
ביום אבל למות או ביום הכתרה למלכם...
בלי זה ההוד, מה ביקום ערככם? -:
טלו צפון מן עולם והיה - משולש.
טלו מזרח מן עולם והיה - לא עולם.
ישראל בלי ההר הוא - לא ישראל.


עברו את שער האריות, בדרך לכותל

רחבת הכותל, למרגלות הר הבית, היתה מלאה.
