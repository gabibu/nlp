

חלקים רחבים מצפון הנגב ובנגב המערבי נחסמו בשעות הצהרים לתנועת כלי רכב על מנת למנוע ממתנגדי הגירוש להתקרב לתחומי גוש קטיף. הלילה בחצות ייחסם הגוש לכניסת אנשים עם כניסת חוק פינוי פיצוי לתוקף.

על פי צו מיוחד שנחתם על ידי מפכ"ל המשטרה, רב ניצב משה קראדי, נחסמו בצהרים לתנועה צמתים בצפון הנגב ובחלקים מן הנגב המערבי.

באזור הנגב המערבי נחסם צומת סעד בכניסה הדרומית לאשקלון. מחסום נוסף הוקם ליד מפעל "קלסברג" בכביש בין קיבוץ כרמיה לכיוון אשקלון ובצומת יד מרדכי לכיוון שדרות.

צומת צאלים נחסם בכביש 222 לכיוון קיבוץ גבולות ובכביש 234 לכיוון קיבוץ אורים. צומת אורים נחסם בכביש 241, תשעה קילומטרים לכיוון אשכול. צומת גילת נחסם בכביש 241, 21 קילומטרים לכיוון נתיבות. צומת המזלג נחסם בכביש 25 לכיוון קיבוץ סעד. צומת גבים נחסם בכביש 34 לכיוון צומת סעד. צומת איבים נחסם בכביש 334 לכיוון קיבוץ רוחמה. כביש 4, אשקלון דרום ייסגר לתנועה לכיוון יד מרדכי.

תושבי הדרום שירצו להיכנס או לצאת מהאזור, יידרשו להציג תעודת תושב וכניסת משאיות ורכבים העוסקים בסחר של מזון, תרופות וסיוע תתאפשר רק על-ידי קבלת היתר מיוחד שתואם מראש.

בכל רחבי הארץ העלתה המשטרה את רמת הכוננות לרמת חירום, פעילות מבצעית ד', במסגרתה יבוטלו כל החופשות והפגרות. ההחלטה על העלאת רמת הכוננות התקבלה בישיבה מיוחדת של סגל הפיקוד הבכיר של המשטרה שנערכה שלשום, במהלכה הציגו ראשי האגפים ומפקדי המחוזות במשטרה את תמונת המצב העדכנית של היערכות המשטרה לקראת הגירוש.

עוד הוחלט בישיבה כי כל היחידות המשימתיות המתוכננות לגירוש היהודים מגוש קטיף ומצפון השומרון, בהן אגף החקירות וטיפול בעצירים, אגף התנועה, האגף הלוגיסטי, אגף משאבי אנוש, מערך ההסברה ומערכים נוספים, יחלו לפעול כבר היום, עם תחילת הכוננות.

הלילה בחצות יכנס לתוקפו חוק פינוי פיצוי וייחסם גוש קטיף
הלילה בחצות יכנס לתוקפו חוק פינוי פיצוי ואלפי התושבים של גוש קטיף וצפון השומרון יידרשו לעזוב את בתיהם בתוך 48 שעות. בחצות בדיוק יסגרו כל המעברים לגוש קטיף ומאותו הרגע תיאסר הכניסה לשטחים המיועדים לפינוי ותותר רק היציאה מהם.

בימים שני ושלישי יפעלו חיילי צה"ל במבצע המכונה "יד אחים" במסגרתו הם אמורים לסייע לכל מי שירצה ברגע האחרון לעזוב מרצון לפני שיגורש בכוח ביום רביעי.

מתיישבי גוש קטיף הודיעו מצידם כי ביום שני בבוקר יקדמו תושבי גוש קטיף את החיילים שיבואו למסור להם את צווי הגירושבשערים סגורים ובפעולות מחאה שונות, כדי הבהיר ש"אנחנו לא משתפים פעולה עם הגירוש".

אגד הפסיקה את תנועת האוטובוסים לגוש קטיף
חברת אגד הודיעה כי הפסיקה מהבוקר את קווי האוטובוס המגיעים לגוש קטיף ומעכשיו יגיעו האוטובוסים של החברה רק עד תחומי המועצה האזורית אשכול.
