

יו"ר הכנסת אמר בשיחה אמש עם אחת מותיקות גוש קטיף כי אם צה"ל יפר את התחייבות שר הבטחון מופז, לאפשר לכל מי שהותיר את רכושו מאחור אם חלילה יתבצע הגירוש, לבוא ולארוז אותו, יגייס 70 ח"כ לממש את ההבטחה.

יו"ר הכנסת רובי ריבלין אמר בשיחה אמש (ה) עם אחת מותיקות גוש קטיף כי אם צה"ל יפר את התחייבות שר הבטחון מופז כפי שנמסרה בכנסת, לאפשר לכל מי שהותיר את רכושו מאחור אם חלילה יתבצע הגירוש, לבוא ולארוז אותו, יגייס 70 חברי כנסת לממש את ההבטחה.

לכתבתנו רותי אברהם נמסר כי דברים אלו נאמרו בשיחה שהתקיימה בין טוקר לריבלין. טוקר התלוננה בפני ריבלין על איומים שהשמיעו גורמים בצה"ל כלפי המתיישבים, מהם עולה כי אלו שייאבקו על ביתם, לא יורשו לקחת את רכושם, אם חלילה הגירוש יצליח להתבצע, ולעומת זאת, אלו שלא ייאבקו, יורשו לקחת את ציודם הביתי, למשל ראשי בתי האב יורשו לחזור לשטח ולארוז.

טוקר ציינה בפני יו"ר הכנסת כי ההפליה הזו והאיומים, אינם עולים בקנה אחד עם הבטחות שנתן שר הבטחון מופז בפני הכנסת וביקשה ממנו לסייע למימוש הבטחות שניתנו לכנסת ישראל. היא הוסיפה כי בכוונתה להשאיר את כל רכושה במקומו זאת לדבריה כחלק מהמאבק הצודק לביטול גזירת הגירוש.

בשיחה אמר ריבלין כי עפ"י מה שנמסר לו ובניגוד לאיומיהם של אותם גורמים, כל ראש משפחה יורשה לחזור ולארוז את חפצי המשפחה אם חלילה יצא הגירוש לפועל. הדבר כולל ראשי משפחות שבמהלך מאבקם מסרבים לארוז את החפצים.

טוקר מוסיפה כי לדברי ריבלין, אם יסתמן שהדברים אינם כפי שהובטחו, ידאג לכך ש 70 ח"כים יפעלו למימוש ההבטחה.

איום לנטוש רכבי מתיישבים: איום סרק

המערכה הפסיכולוגית על תושבי גוש קטיף לקראת הישורת האחרונה הולכת ומתעצמת וחדשות לבקרים הם 'מתבשרים' כי אם לא יעשו מעשה כזה או אחר יינזקו. אחד האיומים נוגע לסוגיית הרכבים של התושבים.

לערוץ 7 נמסר כי מזה זמן רב תושבי גוש קטיף מקבלים איומים על כך שחובה עליהם לפנות את רכביהם מן הגוש עוד ביום ראשון, תשעה באב, ה-14 לאוגוסט. קצינים בכירים טענו בפני המתיישבים, שמכונית שתיוותר בשטח אחרי תשעה באב, 'תיעזב ולא תוצא מן הגוש'.

מפרסום רשמי חדש מטעם מנהלת סל"ע עולה כי איום זה מצטרף לשורת איומי סרק והוא נועד כפי הנראה לגרום לכך שהמתיישבים יישארו ללא רכביהם בתקופה קריטית זו. בפרסום שחולק אמש (ה') למזכירויות הישובים הובהר כי "כלי רכב וטרקטורים שהושארו בשטח יפונו ככל האפשר על ידי משרד הבטחון". עם זאת, חקלאים ובעלי עסקים שקיוו שהמדינה תשמור על זכויותיהם הקניניות הלגיטימיות במכונות החקלאיות ובציוד העסקי שלהם מוזהרים כי "המדינה אינה נערכת לפינוי הציוד של בעלי עסקים ובעלי משקים".

אניטה טוקר תושבת נצר חזני מסרה לכתבתנו רותי אברהם כי סוגית גורלם הרכבים עלתה בין נושאים נוספים, בשיחתה אמש (ה) עם יו"ר הכנסת רובי ריבלין, שאמר לה כי הדיווחים שהוא מקבל עולים בקנה אחד עם הפרסום של מנהלת סל"ע, ואכן לצה"ל אין כוונה להשאיר את הרכבים הישראלים מאחור, דבר העלול להותירם בידי הפורעים הפלשתינים.


