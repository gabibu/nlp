

קצין צה"ל נפצע לפנות בוקר קשה מאוד מפגיעת פגז שירה טנק של צה"ל לעבר כוחותינו באזור היישוב כפר דרום. 4 חיילים נוספים נפצעו באורח קל. כל הפצועים פונו למרכז הרפואי 'סורוקה' בבאר-שבע.

בשעה 3:10 הלילה ביצעו מחבלים ירי לעבר היישוב כפר דרום שבחבל עזה ולעבר עמדת צה"ל הנמצאת בצפון מערב היישוב. מתצפית שערכו כוחות צה"ל התברר שהירי בוצע מבית ערבי בן שלוש קומות הנמצא העמדה שולטת על היישוב. כוחות גדולים של צה"ל, ובהם טנק ונגמ"ש, הוקפצו למקום על מנת להפסיק את הירי. הטנק פתח באש וירה שני פגזים לכיוון הבית, אך אחד מן הפגזים פגע בנגמ"ש, שהיה במרחק 50 מטרים בלבד ממנו.

כתוצאה מהירי נפגע בראשו באורח קשה קצין צה"ל, מפקד מחלקה מחטיבת גבעתי, שפיקד על הכוח שהיה באותה עת בנגמ"ש. הפצועים פונו במסוק למרכז הרפואי 'סורוקה' בבאר-שבע. מצבו של הקצין קשה מאוד והוא נמצא ביחידת הטיפול הנמרץ של המרכז הרפואי במצב של פגיעה רב איברית. ארבעת הפצועים האחרים הוגדרו כפצועים קל ושנים מהם כבר שוחררו לביתם.

בעקבות האירוע, פתחו בצה"ל בחקירה על מנת לבדוק מה היו הגורמים לירי כוחותינו על כוחותינו.
