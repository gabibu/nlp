

צה"ל יתחיל לפנות, בשלב הראשון, ששה יישובים בגוש-קטיף, בתוכם יישובים שהממשלה לא אישרה את עקירתם. בשלב הראשון של הפינוי, שיתחיל ביום ד' הקרוב, יפונו כפר-דרום, תל-קטיפא, נצר-חזני, קטיף, גני-טל ונצרים.

צה"ל יתחיל לפנות, בשלב הראשון, ששה יישובים בגוש-קטיף, בתוכם יישובים שהממשלה לא אישרה את עקירתם. מתדרוך שנמסר בשבוע שעבר לקצינים באוגדה 36, בפיקודו של תא"ל גרשון הכהן, עולה כי צה"ל יתחיל בפינוי יישובים שיתפנו מלכתחילה, ובמקביל יפנה מספר יישובים מבודדים.

לכתבנו חגי הוברמן נודע כי בתדרוך נמסר כי בשלב הראשון של הפינוי, שיתחיל ביום רביעי הקרוב, יפונו כפר-דרום, תל-קטיפא, נצר-חזני, קטיף, גני-טל ונצרים. בצה"ל מעריכים כי ביומיים שבין יום שני ליום רביעי, רוב תושבי גני-טל, נצר-חזני וקטיף, יעזבו את בתיהם, ועל כן הפינוי במקום יהיה קל יותר. לגבי נצרים ההערכה היא כי שם לא תהיה התנגדות, אחרי שהמתיישבים החליטו כי יעלו על האוטובוסים ללא התנגדות ברגע בו החיילים ינקשו על דלתותיהם.

כתבנו מציין בשלב הראשון מתוכנן גם פינוי כפר-דרום ותל-קטיפא, הנחשבים ליישובים מבודדים, מרוחקים ממרכז גוש-קטיף. תל-קטיפא הוא היישוב הצפוני ביותר של הגוש. עם זאת, ייתכן שפינוי כפר-דרום יידחה לבסוף, בגלל ההתנגדות הצפויה במקום.

לכתבנו נודע כי בתדרוך לקצינים נמסר כי מיום שני ועד יום רביעי, היומיים שניתנו לתושבים להתפנות מרצון, יפעיל הצבא "לחץ פסיכולוגי" על המתיישבים, כמו השמעת הטיעון כי מי שלא ייצא מרצון, צה"ל לא יהיה אחראי למיטלטלין שלו. הטענה הזו מנוגדת להתחייבות, שכנראה גם תבוצע, כי צה"ל יפנה את הציוד של המתיישבים, גם אלו שלא יתפנו, עד רמה של שתי מכולות.

דחפורים יפנו כלי רכב שינסו לחסום את ציר כיסופים

בצה"ל מודאגים מכוונת מתנגדי הנסיגה לחסום את ציר כיסופים, והצבא מתכוון להפעיל דחפורי D-9 כדי לפנות את כלי הרכב שינסו לחסום את הכביש. בצה"ל מתכוונים לפרוש אמצעי תצפית, הן קרקעיים והן אויריים, לאורך ציר כיסופים, כדי לקבל זיהוי מוקדם של מתנגדי העקירה הנעים לעבר הציר.
בתדרוך גם נמסר כי ככל שהביצוע יתארך, המשימה תהיה קשה יותר, כיוון שהכוחות יהיו "על הרגליים" משעות הבוקר המוקדמות, דבר שיגרום לשחיקה ועייפות.

הלוחמה הפסיכולוגית של המתיישבים מתישה את החיילים

עוד מציין כתבנו כי מדברי הקצינים עולה שההתנגדות היעילה ביותר היא ההתנגדות הפסיכולוגית. מבדיקות שערך הצבא עולה כי החיילים מותשים משיחות המוטיבציה שעורכים להם המתיישבים, והם שונאים את הוויכוחים הללו. לעומת זאת קל להם יותר להתמודד עם הרמת יד, שכן אז הם חשים לגיטימציה להשיב באלימות.

במקרה של מעצרים, השוטרים מתכוונים דבר ראשון לקחת את הפלאפונים, ולקרוא את הודעות ה-SMS שהתקבלו, בתקווה לדעת באמצעותם מהם תוכניות מתנגדי העקירה.
