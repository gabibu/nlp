

מטוס נוסעים קפריסאי עליו 115 נוסעים ו-6 אנשי צוות התרסק לפני זמן קצר באחת הערים מצפון לאתונה, יוון. טייסי קרב שליוו את המטוס דיווחו כי ברגעים לפני ההתרסקות לא נראה הטייס של מטוס הנוסעים במקומו.

מטוס נוסעים קפריסאי, עם 121 בני אדם על סיפונו, התרסק 30 קילומטרים צפונית לבירת יוון, אתונה. ממשרד ההגנה היווני נמסר כי המטוס התרסק באזור קלאמוס. על פי שמועה שטרם אומתה וששודרה בטלוויזיה ממלכתית היוונית התמוטט אחד משני הטייסים של מטוס חברת "הליוס" דקות לפני ההתרסקות.

המטוס, שהיה בדרכו מלרנקה לאתונה, לווה על ידי שני מטוסי F-16 של חיל האוויר היווני לאחר שהתקשורת בינו למגדל הפיקוח של נמל התעופה באתונה אבד. על פי עדותו של טייס אחד ממטוסי הקרב, לא נראה טייס מטוס הנוסעים במושבו ברגעים שלפני ההתרסקות, וטייס המשנה של המטוס היה שמוט בכסאו.

צוותי הצלה נמצאים ברגעים אלה בדרכם למקום ההתרסקות.
