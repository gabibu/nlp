

צה"ל מתכנן להפעיל במהלך גירוש היהודים מגוש קטיף ומצפון השומרון ניידות שתלוונה את הכוחות המגרשים ותשמענה מוסיקה ישראלית וחסידית רגועה.

ניידות המוסיקה המרגיעה של צה"ל, שתוכננו בעצת הפסיכולוגים שהשתתפו בהכנת תכניות הגירוש, נוסו בשבוע שעבר בתרגיל הגירוש הגדול שנערך בכרם שלום.

מדובר בכלי רכב צבאיים גדולים עליהם הותקנו רמקולים שהשמיעו שירים חסידיים רגועים ושירים ישראליים שקטים מרפרטואר התכנית 'ארבע אחרי הצהרים' של גלי צה"ל. כל זאת על מנת להרגיע את האווירה ולהוריד את המתח הצפוי תוך כדי ביצוע הגירוש בכוח.

יש לציין כי מפקדי התרגיל בכרם שלום לא היו מרוצים מתוצאות השימוש בניידות ההרגעה המוסיקליות ועד שהופסק התרגיל לא הסכימו החיילים שדימו מתיישבים להתפנות מבתיהם ואף המשיכו לקרוא קריאות נגד מפקדי צה"ל.

בעיתון מעריב דווח כי אנשי מנהלת ההתנתקות ומשרד ראש הממשלה מתכננים להעניק לכל משפחה שתגורש מביתה סלסלת פירות ושוקולד שתימסר לידיהם כאשר תגיע למקום המגורים הזמני שלה.
