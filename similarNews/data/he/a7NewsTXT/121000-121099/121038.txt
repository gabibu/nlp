

כעת מתברר כי היקף ההשתתפות בעצרת התפילה בכותל (ביום ד') ובעצרת בתל-אביב (ביום ה') הדהימו את המשטרה.

מספר המשתתפים בהן היה גדול לאין שיעור מההערכות המוקדמות במטה הארצי, שם הניחו תחילה כי רוח הלחימה של מתנגדי הנסיגה דועכת והולכת.

לערוץ 7 נודע, כי אור ליום ו' קיימה צמרת המשטרה התייעצות דחופה, ובה שונו הנחות היסוד המוקדמות והוחלט להיערך לנהירה רבתי של מתנגדי הנסיגה במהלך השבוע הקרוב לאזור הדרום. כבר משעות הצהרים מחר תציב המשטרה מחסומים בכל הכבישים היורדים דרומה במאמץ למנוע את הנהירה הזאת. במחסומים יורשו לעבור רק תושבי האזור וכוחות הביטחון.

מתנגדי ההנתקות מתכננים לעשות את דרכם ממשרד ראש הממשלה לגוש קטיף מחר בערב, בצאת הצום.

המשטרה תעלה מחר את רמת הכוננות של המשטרה לרמה הגבוהה ביותר (פע"ם ד') ויופעל לראשונה מעגל האבטחה השישי, המתפרס דרומית לאשקלון, שבמסגרתו ינסו 11 אלף שוטרים למנוע חסימות כבישים וצירים שמובילים לגוש.
