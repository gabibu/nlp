

בג"ץ דחה אתמול את עתירתו של שר התשתיות בנימין בן אליעזר (פואד) להורות למפלגת העבודה שלא לחתום את ספר הבוחרים, לא לגרוע ממנו את 'מתפקדי האשכולות', ולדחות את הפריימריז מה - 9 בנובמבר.

בהחלטה מתח השופט אדמונד לוי ביקורת על השימוש שעשה בן אליעזר בביהמ"ש כדי לעקוף את המוסד המשפטי של המפלגה, ללא עילה. "דעתי אינה נוחה מההליכים שהמבקשים יזמו בפני בית המשפט המחוזי, הואיל ומדובר בתובענה נטולת עילה, שבמסווה של פגיעה בזכויות של מתפקדים מנסה לעקוף את החלטותיו של המוסד השיפוטי של מפלגת העבודה".

עוד כותב השופט לוי כי טענתם של בן אליעזר ויו"ר מטהו לגבי התנהלות מזכ"ל המפלגה איתן כבל בעתירה "אינה מדוייקת בלשון המעטה". בן אליעזר טען כי מזכ"ל המפלגה איתן כבל לא קיים את החלטת מרכז המפלגה בכך "שלא הקים את ועדת גילת (הועדה שמונתה לבדוק פרטנית את המתפקדים שהתפקדו באמצעות אשכולות ושבשל כך נפסלו ונגרעו מספר הבוחרים. ר.א.), ולא צירף את מתפקדי האשכולות לספר הבוחרים".

"לא זו בלבד שועדת גילת הוקמה, אלא שהיא ערכה בדיקה מקיפה שבסופה הגישה דו"ח מפורט עליו חתמה ביום 11.10.05", כותב השופט לוי. כמו כן, בניגוד לנטען על ידי בן אליעזר ויו"ר המטה שלו , "ועדת גילת דחתה את כל הערעורים שבאו בפניה, ואותם 1310 מתפקדים שתחילה נפסלו ואחר כך נכללו בפנקס הבוחרים, חברותם אושרה בבדיקה נוספת של 'ועדת פריש'".

כתבתנו מציינת כי העתירה עוסקת בפרשת טענות לאי סדרים שהועלו בעקבות מפקד שנערך במפלגת העבודה במאי 05. בעקבות כך הוקמה ועדה לבדיקת כשרות המפקד בראשות השופטת בדימוס שרה פריד "ועדת פריש". לאחר בדיקה פסלה הועדה עשרות אלפי מתפקדים ובהם מספר ניכר מאלה שהתפקדו במה שמכונה 'טופסי אשכולות'. "טפסי התפקדות אשר דמי התפקדותם שולמו על ידי אחד מ'מתפקדי האשכולות' המצוי בקשר משפחתי מדרגה ראשונה עם המתפקדים האחרים באשכול. שיטת התפקדות זו שכיחה במגזר הערבי ובקרב משפחות גדולות".

כאמור העתירה נדחתה. השר ויו"ר מטהו ישלמו הוצאות ושכ"ט עו"ד למפלגת העבודה ומזכ"ל העבודה כבל, בסך 10 אלפים .

