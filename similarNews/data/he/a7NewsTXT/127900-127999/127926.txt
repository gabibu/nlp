

הפורום המשפטי דורש מרוה"מ שיכיר באחריותו לבעיית העקורים, "הבעייה נובעת מחוסר תפקוד של המינהלת בכל הנוגע למשך ולתנאי השהות בבתי המלון, לאי מציאת פתרונות דיור זמניים ולעוולות אחרות".

הפורום המשפטי דורש מראש הממשלה שיכיר באחריותו לבעיית העקורים, שנובעת מחוסר תפקוד של המינהלת בכל הנוגע למשך ולתנאי השהות בבתי המלון, לאי מציאת פתרונות דיור זמניים ולעוולות אחרות.

"אנו קוראים לך לחדול מהעמדה הפאסיבית שלך ולהתחיל להיות מעורב באופן ממשי בהקטנת הסבל שהממשלה גרמה וגורמת לתושבים".

המכתב בא על רקע הפרת הסכמים ע"י המינהלת והנחתת סנקציות על התושבים ללא ניהול מו"מ עם נציגיהם.

מגורשי קטיף השוהים במלון היאט בירושלים קיבלו אתמול מכתב מהנהלת המלון בו נכתב "הרינו להודיעכם כי החל ממחר, יום ה, לאחר ארוחת הבקר, המלון יחדל להעניק שירותים, מזון או ניקיון לאורחי המנהלת. תודה על ההבנה ושיתוף הפעולה, הנהלת מלון ריגנסי".

במכתב שנשלח מהמלון נאמר כי המנהלת חתמה עימהם חוזה עד להיום, יום ה 26,10, ומאחר והמנהלת לא משלמת יותר על שהותם במלון, הם אינם יכולים ליהנות משירותי המלון.

חבר הכנסת, הרב יצחק לוי (האיחוד הלאומי), הגיש אל ראש הממשלה שאילתא ישירה, הנוגעת לסוגיית הדיור הזמני של מפוני גוש קטיף.

ח"כ לוי מבקש פירוט של מספר הקראווילות, אשר הוזמנו על ידי הממשלה, מיקומן, עלותן ודרך הזמנתן. לדבריו, רבו מאד השמועות אודות דרכי ההזמנה והמימון של המבנים הזמניים, וראוי שציבור משלמי המיסים בישראל יקבל תשובה בדוקה ומוסמכת האם הזמנת המבנים הללו, שבינתיים התגלו בהן לא מעט ליקויים, נעשתה כדת וכדין ובאמצעות מכרזים.

כמו כן שואל ח"כ לוי את ראש הממשלה האם הוזמנו מבנים דומים, נוספים, מי הגורם המזמין ומאיזו חברה הוזמנו, לאיזו מטרה ובאיזו דרך? ראש הממשלה יצטרך להשיב על השאילתא הישירה, לאחר פתיחת מושב החורף בשבוע הבא.
