

כנס שנה לחידוש הסנהדרין יתקיים בכ"ט בתשרי בבית הכנסת הדתי-לאומי בשכונת הר-נוף, ירושלים. במהלך היום יתקיים יום עיון גם בנושאי התנגשות בין ההלכה והמדינה לאחר ההתנתקות. (תמונה: ארכיון)

לפי שנה בדיוק התכנסה הסנהדרין לראשונה מזה 1660 שנה, בבית הכנסת העתיק אבולעפיא שבעיר טבריה. אשתקד, נערך מעמד העמדתו של בית הדין הגדול של שבעים ואחד רבנים, והשבוע, במלאות שנה לכינון הסנהדרין, יתקיים בשבוע הבא כנס מיוחד בהשתתפות רבנים מכל רחבי הארץ.

דובר הסנהדרין, פרופ' הלל וויס, אומר כי מוסד זה הפך למוכר על ידי רבים מתוך הסקטורים והרבנויות של הציבור הדתי- המאמין: החרדי, הספרדי, הדתי לאומי והחסידי וכתובת לנוכרים שוחרי צדק על פי התנ"ך. לדבריו, הכרה זו תתבטא בנציגים ובדיונים שיעלו השנה במושב השנתי של הסנהדרין ובעיקר בליבון הויכוח המהותי והאקטואלי על מקור הסמכות של מדינת ישראל.

השנה ירצו בפתיחה רבנים מן הממסד, מן הרבנות הראשית ומהמחנה המתון של הציבור הדתי הלאומי על מצב ההתנגשות שבין המדינה הפוסט- צינית לבין העם היהודי הנרדף בארצו, שהתגלה ביתר שאת בעקבות ההתנתקות. מהן המשמעויות ההלכתיות, הפוליטיות והחברתיות והבינלאומיות של ההתנגשות הזו והאם יש דרכים לתיקונה.

בין המרצים יהיו הרבנים רצון ערוסי, דבה של קרית אונו, מיסד בתי הדין לממונות וחבר מועצת הרבנות הראשית, הרב ישראל רוזן, ראש רבני 'צומת' מגוש עציון והרב ראם הכהן, ראש ישיבת עתניאל. כמו כן ירצה הרב דב ליאור, רבה של חברון וקרית ארבע.

במרכז היום יהיה מושב הסנהדרין המרכזי בראשותו של הנשיא הרב עדין אבן ישראל- שטיינזלץ, ואבות בתי הדין הרב החרדי יואל שורץ והרב נחמן כהנא. הנושאים מרכזיים שידונו: הכרעת הפולמוס על מקום המזבח בהר הבית, הברית הנכרתת בין הסנהדרין לבני נוח, המקבלים עליהם פסיקתה של הסנהדרין, אישרור החלטות מוסדות הסנהדרין, תקנון הסנהדרין, בית הדין לענייני עם ומדינה והכוונה להקים בית דין בינלאומי על פי משפט התורה.
