

יהודי צ'ליאבינסק שבחבל אורל זכו למענק מטעם ראש המחוז, שמיועד לתמיכה בבית-הכנסת בעיר.

ראש מחוז צ'ליאבינסק, פיוטר סומין, הודיע על הקצבת 400,000 רובלים, לשיפוץ בית-הכנסת בעיר. השיפוץ נמצא כעת בעיצומו, ונותר להשלים את חזית הבניין לפני בוא החורף הקר. הקהילה מתכננת גם לבצע שיפוצים בתוך הבניין.

השיפוץ מתבצע לרגל יובל ה-100 של בית-הכנסת, אשר יחול בחודש נובמבר. בית הכנסת נבנה בשנת 1905 מכספי תרומה של יהודים מקומיים. הוא פעל עד 1930, אז הופקע על-ידי השלטונות הסובייטים. בשנת 1937 הוא הוסב למפעל אורטופדי, ולבסוף, בשנת 1992 הוחזר הבניין לקהילה היהודית בעיר.

כיום בניין זה מהווה אתר היסטורי, אליו מגיעים תיירים רבים מארה"ב וישראל: כ-100 מבקרים ביום רגיל, וכ-500 איש בחגים. בית-הכנסת משמש גם כמרכז קהילתי ומפעיל ספרייה יהודית, מועדון נשים, גן ילדים יהודי וביה"ס ליום א'. כמו כן, מפעילה הקהילה היהודית של צ'ליאבינסק גם קייטנות קיץ וחורף עבור ילדי העיר.
