

בני נוער הנמנים על הארגון החדש 'נוער למען ארץ ישראל' נעקרו היום מגבעת 'מעוז ההר' הסמוכה לכניסה הדרומית של אפרת בגוש עציון, עליה החלו להקים שכונה חדשה.

תמר קמחי מאפרת, מהעולים לגבעה, אומרת בראיון ליגאל שוק בערוץ 7 כי הגבעה שייכת רשמית לאפרת "ומשום מה רוצים להעביר אותה לאויב הערבי במסגרת תכנית הגדר". מטרת מבצע ההתיישבות של תנועת 'נוער למען א"י' שהחל אתמול היא להראות נוכחות יהודית בכל אחת מהגבעות ביו"ש 'שזה מה שנשאר לנו', ולהביע מחאה על גדר ההפרדה.

"נשתדל לעלות על כל גבעה וללכת בכל מקום. לא נעזוב את המקום בקלות. זה שלנו ורוצים למסור זאת לאויב, ולא ברור בכלל למה. לא מספיק כל הצרות שעברו עלינו? נתנו את כל עזה כמתנה לערבים, והטרור ממשיך להכות בחדרה בצומת גוש עציון ובעלי, וממשיכים לתת להם. אנחנו נוער מכל הארץ שכואב לו לראות שלוקחים לנו ונותנים למי שהכי פחות מגיע לו מכל העולם. היינו חייבים לקום ולעשות".

קמחי מציינת כי אין בדעתם 'לעשות צרות' כלשונה וגם אם מפנים אותה מהגבעה הם יחזרו שוב ושוב. "יפנו, נעזוב ונחזור שוב. שוב יפנו, נעזוב שוב ונחזור שוב, ונעבור לעוד גבעות. בשבילנו זה פשוט, זה שלנו וזה חייב להיות בידינו. נחזור שוב ושוב עד שהם יבינו את זה גם. אנחנו לא עוזבים בקלות את אדמת ארץ ישראל".

המעצרים במהלך העליות לגבעות אינם מרתיעים את קמחי "נראה לי שווה להעצר בשביל זה. זה לא מרתיע אותנו, המעצרים, אם הם לא הבינו את זה עד עתה, זה לא מהווה איום. זה לא מה שיזיז אותנו".

בני הנוער חזרו למאחז 'הרחיבי' ונערכים לכניסה ל'בית הדגלים'
כוחות גדולים של משטרה וצבא ממשיכים לשמור על המבנים במאחז "בית הדגלים" ליד קדומים כדי שלא יחזרו המתיישבים למקום ויקימו מחדש את המאחז. המתיישבים תכננו לעלות לשם הערב (יום ה'), אך בעקבות היערכות הכוחות החליטו להמתין ל"שעת כושר" אחרת והם מבטיחים לחזור לשם.

מאחז "הרחיבי" הסמוך לאלון מורה מאוייש גם בשעה זו, למרות הפינוי שהיה אמש ומלא בבני נוער. גם במאחז "גיבורי חברון" שוהים בני נוער ומאיישים את המקום. בני הנוער מבטיחים לחזור בהקדם גם למאחז אפרת שפונה בצהריים.

להאזנה לראיון
