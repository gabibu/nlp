

דירקטוריון חברת החשמל אישר את מועמדותו של אורי בן-נון, מנכ"ל מפעלי ים המלח לשעבר, לתפקיד.

דירקטוריון חברת החשמל אישר את מועמדותו של אורי בן-נון לתפקיד מנכ"ל החברה. מבין חברי הדירקטוריון הצביעו שבעה חברים בעד ההמלצה למנות את בן-נון וחמישה חברי הדירקטוריון התנגדו להמלצת ועדת האיתור וחבר דירקטוריון אחד לא השתתף בהצבעה. לאחר האישור שהושג בדירקטוריון, תעבור המועמדות לאישור הממשלה.

שלמה רוטמן, יו"ר דירקטוריון חברת החשמל, שהתנגד להמלצת ועדת האיתור למנות את בן-נון לתפקיד המנכ"ל אמר: "אני מכבד את החלטת הדירקטוריון. מעולם לא היה הליך כל-כך שקוף, יסודי ונקי במינוי מנכ"ל לחברת החשמל. ועדת האיתור ביצעה הליך ציבורי ראוי ובחנה באופן יסודי כ-70 מועמדים למשרת המנכ"ל".

"התנגדותי להמלצה למנות את בן-נון לתפקיד הייתה עניינית" הוסיף רוטמן, "והיא נעשתה על-פי מיטב הכרתי אל מול האתגרים העומדים בפני חברת החשמל בשנים הבאות. אם תאושר המלצת הדירקטוריון בן-נון יזכה לכל התמיכה הנדרשת על-מנת להצליח במשימותיו ובמשימות החברה. דירקטוריון החברה ימשיך לעצב את מדיניות החברה על בסיס החלטות הממשלה והכנסת. אני מבקש להודות לחברי וועדת האיתור על תיפקודם".
