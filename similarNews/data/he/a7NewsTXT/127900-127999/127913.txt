

יו"ר ההסתדרות, ח"כ עמיר פרץ, הודיע הבוקר לשר האוצר אולמרט כי אם לא ישלם האוצר את שכר חודש ספטמבר של 3000 עובדי תע"ש, יביא פרץ, להנהגת ההסתדרות, ביום א', שורה של הצעות להשבתת חלקים נרחבים במשק.



יו"ר ההסתדרות, ח"כ עמיר פרץ, הודיע הבוקר לשר האוצר אהוד אולמרט כי אם לא ישלם האוצר את שכר חודש ספטמבר של 3000 עובדי תע"ש, יביא פרץ, להנהגת ההסתדרות, ביום ראשון, שורה של הצעות להשבתת חלקים נרחבים במשק.

יצוין כי שכר חודש ספטמבר שהיה אמור לעבור לעובדים ב- 10 לאוקטובר טרם שולם.

בשיחת טלפון שקיים הבוקר פרץ עם אולמרט, הודיע פרץ כי הוא מוכן להמתין לכל היותר עד ליום ראשון   לתשלום מלא של השכר וכי הוא כבר הנחה את האגף לאיגוד מקצועי בהסתדרות להיערך למאבק כולל שיכלול גם ארגוני עובדים אחרים במשק.

"ההסתדרות רואה באי-תשלום השכר מאבק עקרוני, המאיים על כלל העובדים במשק. עובדי התע"ש לא יישארו בודדים במערכה." והוסיף "אם בארזים נפלה שלהבת מה יגידו אזובי הקיר. אם הממשלה מתירה לעצמה להלין שכר זו דוגמא רעה ולגיטימציה לכלל המעסיקים במשק, והתופעה הפסולה תועתק ותתפשט גם גם למגזר הפרטי", אמר פרץ לאולמרט.

פרץ אף הוסיף לתקוף לאחר השיחה את אולמרט ואמר כי "שר האוצר מתנהל בצורה שאינה הולמת. לא מספיק שמשרדו אינו משלם את השכר הוא אינו לוקח אחריות ומתחמק בשיטתיות מטיפול הנושא".

פרץ הוסיף ואמר כי בכל הנוגע לאי-תשלום השכר אולמרט אף גרוע מקודמו נתניהו. "בתקופת נתניהו היתה תופעת אי-תשלום השכר בעיקר מנת חלקם של גופים ציבוריים חוץ ממשלתיים כמו המרכז לשלטון מקומי והעיריות שלא שילמו והלינו את שכרם של עובדי הרשויות המקומיות. אולמרט שידרג את השיטה האכזרית והאנטי- מוסרית והרחיב אותה למשרדי הממשלה ללא שמץ של בושה".

עוד אמר פרץ כי "תופעת אי-תשלום השכר בין אם במגזר הציבורי או הממשלתי או הפרטי היא קו אדום מבחינת ההסתדרות ולא ניתן לשתוק אודותיה יותר. אין שום סיבה שיכולה להצדיק תופעה נרחבת בה אדם עובד במסירות ונאמנות מדי יום ובסוף החודש לא מקבל תמורה עבור עבודתו".
