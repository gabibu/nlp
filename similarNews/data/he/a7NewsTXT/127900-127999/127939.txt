

ביהמ"ש המחוזי בת"א האריך מעצרם של ארבעה מתיישבים החשודים כי יידו אבנים לעבר ערבים בצומת ג'ית שבשומרון. הוגש נגדם כתב אישום בטענה שסיכנו חיי אדם בנתיב תחבורה. הארבעה הותקפו ערב החג ליד הכפר ונעצרו.

לפני זמן קצר הוארך מעצרם של ארבעה מתושבי חוות גלעד החשודים שיידו אבנים לפני החג באזור ג'ית בטענה שסיכנו חיי אדם בנתיב תחבורה. בין העצורים נמצא גם יריב שבו, שארבעה מבני משפחתו נרצחו בפיגוע באיתמר.

עו"ד עדי קידר שמייצגם מטעם עמותת "חננו", טוען כי החקירה היא חד צדדית וכי הם מכחישים שזרקו בכלל אבנים. "מקווה שבית המשפט יבחן את התיק ויורה על שחרורם בהקדם".

איתי זר מבעלי החוה סיפר במוצאי שמחה תורה לערוץ 7 כי "ארבעה תושבים נסעו ברכב מקדומים לכיוון חוות גלעד ובכפר גית זרקו עליהם אבנים. כוחות צבא ומשטרה הגיעו למקום ונרגמו גם הם באבנים ע"י תושבי הכפר".

איתי מספר כי "הארבעה שחיכו למשטרה נעצרו לחקירה ולעומת זאת ערבי שנעצר שוחרר אחרי חצי שעה. החבר'ה שלי נחקרו ונלקחו חצי שעה לפני החג למשטרת אריאל".

"מדובר כאן במחדל מטורף", מסביר איתי זר, "למרות שנראה שערבים הם אלה שניפצו את השמשה של המונית הערבית, אין להם מה לחפש בכפר הזה. זו לא פעם ראשונה שזורקים אבנים מהכפר הזה".

