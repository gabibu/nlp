

סניף בני עקיבא באופקים, שפועל כבר שנים רבות בהצלחה עצומה בעיר, זכה אתמול למבנה חדש ומשופר.

חנוכת הסניף החדש התקיימה אתמול במבנה באופקים. את הטכס כיבדו בנוכחותם חבר הכנסת הרב יצחק לוי, חבר הכנסת אפי איתם, חבר הכנסת צבי הנדל, מזכ"ל תנועת בני עקיבא איתן מור יוסף, מר אבי אסרף ראש עיריית אופקים ועוד.

טכס חנוכת המבנה התקיים בהשתתפות מאות משפחות, חניכים ובוגרים של סניף בני עקיבא. חברי הכנסת אפי איתם והרב יצחק לוי כובדו בגזירת הסרט ובפתיחת הסניף החדש.

רפי טיויזר מיוזמי הקמת הסניף, אמר באירוע כי "הקמת המבנה החדש יסייע רבות להגביר ולהעצים את הפעילות החינוכית והחברתית באופקים". טוויזר הודה לשרי השיכון לשעבר אפי איתם והרב יצחק לוי שבזכות סיועם התאפשר להקים מבנה מפואר שישרת את מאות חניכי בני-עקיבא באופקים. ח"כ הרב יצחק לוי ציין בדבריו כי "הסניף באופקים משמש כמגדלאור של תורה ועבודה לכל תושבי האזור וביוזמתו אף נפתחו סניפים נוספים של בני-עקיבא במושבים בסביבה".

ח"כ אפי איתם אמר: "תנועת בני-עקיבא ניצבת כיום בראש החץ של המערכה על דמותה היהודית של המדינה וזו היא זכות וחובה של שליחי הציבור של הציונות הדתית לחזק ולסייע לפעיולות החברתית והחינוכית בכול רחבי הארץ".

מזכ"ל בני עקיבא, איתן מור יוסף, הודה בדבריו לרשות המקומית ולכל שליחי הציבור שסייעו בהקמת המבנה החדש.

