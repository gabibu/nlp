

רבים מתומכי "מנהיגות יהודית" מחו"ל ביקשו לערוך מפגש בירושלים במהלך חג הסוכות, אך ברגע האחרון לתדהמתם ביטל מלון "מצודת דוד" את ההזמנה, כי "על גב ההזמנה הייתה תמונה של המלון ללא אישור".

ביוזמה של אחד מהתורמים של "מנהיגות יהודית" בליכוד הייתה כוונה לקיים אירוע בסוכות שבו ייפגשו רבים מהתומכים שנמצאים בארץ. יו"ר מנהיגות יהודית, משה פייגלין, מספר לערוץ 7 כי אותו תורם הלך ושכר באופן פרטי מלון מפואר וחתם חוזה, אבל ברגע האחרון כשהתברר למלון שהאירוע נערך עבור 'מנהיגות יהודית' התקשרו לאותו תורם והודיעו לו שמבטלים את האירוע, למרות שהדבר לא חוקי.

גם במכתב שהועבר אתמול אל פעילי התנועה נכתב כי החוזה עם מלון "מצודת דוד" נערך ונחתם כדת וכדין. הזמנות יצאו אל כל תומכי התנועה ושמואל סקט (איש גיוס הכספים של מנהיגות יהודית) הגיע במיוחד לארץ כדי לארגן את האירוע. הנהלת המלון הודיעה להם כי העסקה מבוטלת. "והרי יש בידי חוזה חתום?"   הקשה מזמין האולם. "סדרה ארוכה של תירוצים חסרי משמעות הבהירה מעל לכל ספק כי מישהו לחץ מספיק "מלמעלה", בכדי שמלון יתקפל, יוותר על עשרות אלפי דולרים של הכנסה, יחשוף עצמו לתביעה משפטית גדולה - וכל זאת בכדי למנוע את קיומו של אירוע סגור ובלתי מתוקשר של מנהיגות יהודית".

"התירוצים שנתנו היו כל כך מגוחכים", מספר פייגלין לערוץ 7, "כמו שעל גב ההזמנה הייתה תמונה של המלון ללא אישור, למרות שעל כל הזמנה לחתונה מציירים את האולם. בשלב מסויים הבנו שאין טעם לברר איתם כי המניע היה כנראה פוליטי, העברנו את האירוע למקום אחר וביצענו במתכונת מצומצת". הוא הודיע כי בכוונתם לתבוע אותם על הנזק הרב שהסבו להם בכך.

להערכתי, מוסיף פייגלין, "הם גרמו לעצמם נזק ומניח שהם יפסידו במשפט. כנראה שמישהו הפעיל לחץ, כך או אחרת הם לא היו גורמים לנזק של רבבות אלפי דולרים רק בכדי שלא לאפשר למנהיגות יהודית להוציא לפועל אירוע פרטי".

לפייגלין יש שתי מסקנות מהאירוע הזה: "מי שצריך רמז קל לכך שאת מנהיגות יהודית לוקחים ברצינות, ומה הדרכים ה"חוקיות והדמוקרטיות" להתמודדות עמה, קיבל את הרמז הזה במהלך החג".

המטרה הייתה בחג הסוכות לחבר בין פעילים שונים מקרב "מנהיגות יהודית" בארץ לבין תורמים פוטנציאליים לרעיונות של מנהיגות, ולהרחיב את מעגלי התמיכה.
