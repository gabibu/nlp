

האם התנהגותו של האדם מושפעת מסביבתו או מגורמים תורשתיים, זוהי שאלה המטרידה את האנושות כבר מאות בשנים.

מחקר חדש שנעשה בעכברים עשוי לשפוך אור חדש על סוגיה זו. המחקר חושף כי גנים גבריים אחראים ישירות לעובדת היות הזכר תוקפן ואוהב מלחמות.

לדברי החוקרים באוניברסיטת אקרון שבאוהיו, ניתן יהיה כנראה לתלות את הנטיה לאלימות וסכסוכים בכימיה של המוח הזכרי. אם מימצאי המחקר יעלו באופן מובהק כי התוקפנות הגברית קשורה לתכנות גנטי מוקדם ולא להתנהגות חברתית, יהווה הדבר חומר להמשכו של הפולמוס הפילוסופי .

החוקרים באקרון טוענים כי הכרומוזום Y הקובע את הזכרות, מורכב מגנים שבשעת גרוי מסויים מפחיתים את רמת הסרוטונין, במעביר נוירולוגי כימי רב-חשיבות, הנושא מסרים בין הנוירונים במוח, ומשפיע על מצבי רוח.
צוות החוקרים בראשות ג'ונתן טוט, ערך ניסויים בהם עכברים "פולשים", הוחדרו למושבה קיימת. הזכרים הפולשים הותקפו בממוצע 2.6 פעמים וסומנו ב-1.8 צלקות בפרק זמן של 15 דקות. לעומת זאת, פולשות ממין נקבה לא היו תוקפניות ולא הותקפו.

במדידות שנעשו לגבי מעבירים כימיים בין-עצביים בחלקים שונים של המוח גילו החוקרים כי אצל זכרים הפחתת רמת הסרוטונין בחלק המוח הנקרא אמיגדלה, קשורה לעליה בביטויי תוקפנות.
המימצאים הוצגו ביום חמישי במפגש של החברה הפסיולוגית האמריקנית בפיטסבורג, פנסילבניה.

לדברי החוקרים, יש עדיין לקבוע אם העלייה ברמת התוקפנות אצל עכברים קשורה אך ורק לכרומוזום Y, או לתרכובת של הכרומוזום והטסטוסטרון.

