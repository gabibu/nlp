


היום אחר הצהריים הסתיים ברחבת הכנסת טקס הפרידה מהשר רחבעם זאבי. ארונו של זאבי, הונח ברחבה, ובמשך הבוקר חלפו אלפים רבים על פניו.

בטקס הפרידה במשכן הכנסת נשאו דברים נשיא המדינה, ראש הממשלה, הרמטכ"ל, ונציגי המשפחה. את ארונו של השר זאבי נשאו שישה אלופי צה"ל, הוא נקבר בטקס ממלכתי, ודגלי המדינה הורדו לחצי התורן.

בנו של השר זאבי, סייר בנימין, ציין את אהבתו של אביו לארץ ישראל, לעם ישראל ולמורשתו, ואמר: "אהבה זו היא שהביאה אותך לשנים ארוכות של עבודה מפרכת (קשה מאד) בעשייה בטחונית ובפעילות ציבורית, מתוך מסירות נפש ממש. אהבה זו היא גם שהביאה אותך אתמול בבוקר ליפול בידי בני עוולה"

נכדתו כינרת ספדה לסבה בדמעות, וציינה את הזכרונות החמים שלה מסבא, איך עזר לה לעטוף את ספרי הלימוד שלה בכיתה א', ולקשט את מחברותיה.

ארונו של זאבי, עטוף בטלית, ועליה דגל המדינה, הונח כבר ב-7:30 בבוקר במרכז רחבת הכנסת. משמר כבוד של הכנסת ניצב ליד הארון, ורבנים צבאיים אמרו לידו כל העת פרקי תהילים.

בתור הארוך שהשתרך אל מחוץ לכנסת עמדו זה לצד זה אנשי ארץ ישראל השלמה, ותיקי הפלמ"ח, חיילים, אנשי ההתיישבות העובדת, ותושבים, שהרצח פשוט לא איפשר להם להישאר בבית.
