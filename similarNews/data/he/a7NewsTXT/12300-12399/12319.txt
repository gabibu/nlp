

בעקבות רצח השר רחבעם זאבי, החליט הקבינט הבטחוני כי יושעו כל המגעים עם הרשות הפלשתינית, ויוטל מחדש הסגר על רמאללה. שרון פנה לארה"ב בדרישה לכלול את ארגון החזית העממית, שקיבל עליו את האחריות לרצח, ברשימת ארגוני הטרור. "רצח של שר בישראל הוא מצב חדש המחייב היערכות חדשה", כך אמר שר הביטחון בנימין בן אליעזר. הוא סירב לפרט למה כוונתו. הוא הטיל את האחריות לרצח זאבי על יאסר ערפאת.

בשיחת טלפון אמר השר פרס לשר החוץ הבריטי ג'ק סטרו כי אם ערפאת לא "ייקח את העניינים בידיים, הכל יעלה בלהבות".

האבטחה סביב הרמטכ"ל רב אלוף שאול מופז והשר אביגדור ליברמן הוגברה. זאת בשל איומים שהיו באחרונה כלפיהם מצד גורמים פלשתינים, ואשר הופנו גם כלפי שר התיירות המנוח.

רכב ישראלי הותקף הלילה ביריות מצפון לקלקיליה. יריות נורו אל כח צה"ל מדרום לטול כרם.
הפלשתינים ירו גם אל כוח של צהל ליד פסגות. גם בחבל עזה היו בלילה אירועי ירי. יריות נורו אל כוח של צה"ל באזור התעשייה נווה דקלים ולעבר מוצב של צה"ל ליד רפיח. עשרות רימונים ורימונים נגד טנקים הושלכו אל מוצבים של צה"ל במרכז חבל עזה וליד רפיח. בכל האירועים לא היו נפגעים.

