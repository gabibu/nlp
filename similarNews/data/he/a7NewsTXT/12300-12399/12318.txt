

החזית העממית לשחרור פלשתין, שקיבלה עליה את האחריות לרצח השר רחבעם זאבי, הודיעה כי תפגע בבכירים ישראלים נוספים כדי לנקום את רצח מנהיג התנועה על ידי ישראל. "אנו מודיעים לעם הפלשתיני ולעולם כולו כי החזית העממית תמשיך במאבקה בישראל. גם האינתיפאדה תימשך עד שתשיג את מטרתה, והיא שחרור האדמות הפלשתיניות הכבושות, וכינון מדינה פלשתינית, ובירתה ירושלים", אמר איש התנועה.

התחנה הלוויינית "אל ג'זירה" פירסמה אתמול קלטת של החזית העממית, ובה נראים שלושה רעולי פנים נושאי נשק, הקוראים כרוז של הארגון ובו נטילת אחריות על רצח השר רחבעם זאבי, אשר בוצע כנקמה על חיסולו של אבו עלי מוסטפה, מזכ"ל החזית העממית ברמאללה.

מקורות בחזית אמרו לסוכנות עתי"ם כי "כעת ברור לכל שהחזית העממית מסוגלת לפגוע בלב לבה של ממשלת ישראל", וכי העיתוי לביצוע ההתנקשות נבחר בעת שבה החלו הצדדים לדון על הרגעת השטח, על שמירת הסכם הפסקת האש, ועל האפשרות להחזרת הצדדים לשולחן המו"מ.

בעקבות ההתנקשות בשר זאבי זומנו בכירים בחזית העממית לשיחות הבהרה אצל בכירים ברשות הפלשתינית. פעילים נוספים, וביניהם גם דובר הארגון, זומנו לחקירה אצל גורמי הביטחון הפלשתינים. בכירי החזית הונחו "להוריד פרופיל" בתקופה הקרובה.

הנהגת האינתיפאדה ברמאללה הכריזה על כוננות עליונה מחשש שהתגובה ישראלית לא תהיה רק נגד בכירי החזית העממית, אלא גם נגד בכירי הנהגת האינתיפאדה. מקורות פלשתינים מסרו לסוכנות עתי"ם כי לאחר ההתנקשות בחיי השר רחבעם זאבי ערכו בכירים בהנהגת האינתיפאדה התייעצות טלפונית, והחליטו על פינוי כל המשרדים והמפקדות. מחשש לתגובה צבאית ישראלית ירדו חלק מבכירי האינתיפאדה למשרדיהם הנמצאים בתוך בונקרים.


