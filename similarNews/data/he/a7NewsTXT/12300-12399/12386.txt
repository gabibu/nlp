

דובר מחלקת המדינה בארה"ב הודיע כי ארה"ב ביקשה מישראל ל"הגיב באיפוק" לאחר רצח שר התיירות רחבעם זאבי הי"ד ביום רביעי.
זאת לאור "ההתקדמות שהושגה באחרונה בין ישראל לפלשתינים", אמר דובר המשרד פיליפ ריקר. כשלון ההפוגה בין שני הצדדים "הוא בדיוק מה מבצעי הרצח רצו להשיג", אמר הדובר.

"על כל הצדדים להגיב בצורה שתסייע לשיקום האמון, ועליהם להימנע מכל צעד שיגביר את המתח", הוסיף.
למרות דבריו אלו סירב ריקר להתייחס לנושא הסגרת הרוצחים ומקום משפטם. "הבטחת הבאתם של יוזמי ומבצעי פעולות אלה למשפט, היתה מאז ומעולם חלק מההסכמים בין שני הצדדים", הוסיף.

הרשות הפלשתינית סרבה ביום חמישי חד-משמעית להסגיר לישראל את רוצחי השר, כפי שדרשה מהם הממשלה.

ריקר העריך בנוסף כי העליה במתח בין ישראל לפלשתינים לא תפריע למאמצי ארה"ב בכינון הקואליציה הרחבה נגד הטרור, בעיקר בעולם הערבי-מוסלמי, שבו מספר מדינות וחלק ניכר מדעת הקהל, מותחות ביקורת חריפה על הנושא.


