

כמות קטנה של חיידקי אנתרקס נתגלתה אתמול במשרדו של מושל מדינת ניו יורק, ג'ורג' פטאקי, כך הודיעה תחנת הטלוויזיה הניו-יורקית בכבלים NY1. בשידור צוטטו מקורות ממשלתיים, שאמרו, כי האנתרקס נמצא באזור מאובטח, שבו משתמשת משטרת ניו יורק, בבניין בשדרה השלישית. כמו כן נאמר, כי הקומות ה-38 וה-39, שבהן שוכנים משרדיו של המושל, נסגרו לקהל.

יו"ר בית הנבחרים דניס האסטרט אמר אתמול כי על פי החשד נבגי אנתרקס חדרו למערכת האוורור בסנאט. הוא הוסיף כי הוחלט לפנות את הבניין עם תום יום הדיונים, משום ש-29 מקרים של חשיפה לחיידק האנתרקס נתגלו בלשכתו של הסנטור דשל, ובעקבות הגילוי על החדירה למערכת האוורור.
יותר מאלף בני אדם פונו אתמול ממשרדיהם בבלפאסט ובלונדונדרי, שתי הערים הראשיות בצפון אירלנד, בעקבות שורה של התרעות על הימצאות חיידק האנתרקס, כך מסר מקור רשמי. חבילות ובהן אבקה לבנה נתגלו אתמול בבוקר במרכז למיון דברי דואר בבלפאסט, בעיריית לונדונדרי ובמשרדי החברה האמריקנית "רייתיאון" בעיר זו.

לאחר גילוי האבקה הלבנה במעטפה חשודה במרכז למיון דברי דואר בבלפאסט, נצטוו 40 עובדים להתפשט ולהתקלח, והועברו לבית חולים עטופים בבגד אטום, כדי להיבדק, ולקבל טיפול אנטיביוטי. מיד לאחר ההתרעה, חשו מכבי האש למקום כדי לבודד את המבנה שבמרכז העיר. שישה מעובדי עיריית דרי שבלונדונדרי קיבלו טיפול דומה לזה של עובדי הדואר, לאחר שפתחו מעטפה שהכילה אבקה לבנה, שנועדה לראש העיר, חבר במפלגת שין פיין, הזרוע המדינית של איי.אר.אי. בעקבות התקרית, נסגר בניין העירייה לקהל.


