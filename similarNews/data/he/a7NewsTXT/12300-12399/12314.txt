

אנשים מכל גוני הקשת הפוליטית מגנים את ההתנקשות בזאבי, ומביעים צער ותדהמה. נשיא המדינה משה קצב אומר כי מדובר באחד ממעשי הרצח החמורים בתולדות המדינה. "זאבי היה איש ארץ ישראל ומנהיג גדול", אמר קצב. הוא הטיל את האחריות לרצח על יאסר ערפאת.

כתבנו בכנסת חגי סרי דווח, כי תחילה הייתה בכנסת אווירה של בלבול, מתח ותדהמה, ולאחר מכן התחלפו אלה בעצב עמוק. לא מעט חברי כנסת נראו בעיניים אדומות, והיה שקט מאד במשכן. כל חברי הכנסת הביעו זעזוע מן הרצח.

השר אביגדור ליברמן מסיעת האיחוד הלאומי ישראל ביתנו מגדיר את זאבי "קצין וג'נטלמן". "מדינת ישראל אחרי ההתנקשות הזו איננה מה שהייתה קודם לכן", אמר ליברמן. ח"כ צבי הנדל אומר כי הרצח הוא בחזקת הכרזת מלחמה על ישראל. יו"ר "ישראל בעלייה" השר נתן שרנסקי קרא לראש הממשלה להפוך את ממשלת האחדות לממשלת חירום ולצרף אליה את חברי "האיחוד הלאומי", המפד"ל, "ישראל ביתנו" ו"גשר".

גם יו"ר האופוזיציה יוסי שריד גינה את הרצח.

מועצת יש"ע הודיעה כי היא אבלה על רצח של שותף, מנהיג וחבר לייסוד מפעל ההתיישבות ביש"ע ובמדינה כולה, ולביסוסו. המועצה קוראת לראש הממשלה אריאל שרון לרסק את כל ארגוני הטרור: הרשות הפלשתינית, התנזים, פתח', החמאס, הג'יהאד האיסלאמי ודומיהם. הנהלת מועצת יש"ע החליטה כי ההפגנה הגדולה תחת הסיסמה "לסלק את ערפאת", שתוכננה לשבוע הבא, תתקיים כמתוכנן למרות הרצח. בהודעת המועצה נאמר כי הרצח הנורא רק מוכיח את צדקת הדרישה לסלק את ערפאת. יחד עם זאת, לבקשת ראשי מפלגות, תישא ההפגנה אופי ממלכתי, תמוקד בערפאת בלבד, ותוקדש לזכרו של השר זאבי.

הודעת דובר צה"ל: "הרמטכ"ל רב אלוף שאול מופז, חיילי צה"ל ומפקדיו, מרכינים ראשם על הירצחו של השר, אלוף במיל. רחבעם זאבי (גנדי) בידי רוצחים שפלים. פועלו של השר רחבעם זאבי בצה"ל בעשרות שנות שירותו, וכן מורשתו יישארו חקוקים בלבנו. צה"ל מצדיע לאלוף במילואים רחבעם זאבי, ושולח תנחומים לבני המשפחה".

סיעת "האיחוד הלאומי ישראל ביתנו" החליטה להשעות את מכתבי ההתפטרות של שריה למשך שבעת ימי האבל. זאת בתקווה כי בשל הרצח של זאבי ישתנו עמדות הממשלה בתחום המדיני, הבטחוני וההתיישבותי. בימים אלה תבחן הסיעה את מדיניות הממשלה, ואחר כך תתכנס הסיעה לישיבה נוספת כדי להכריע שוב בסוגיית השתתפותה בממשלה.


