

שר החוץ האמריקני קולין פאוול הגיע לשנחאי כדי להשתתף בכינוס של הפורום לשיתוף פעולה כלכלי אסיה - האוקינוס השקט (APEC), ובמרכזו השלכות הפיגועים ב-11 בספטמבר בארה"ב.

פאוול בא לשנחאי לאחר שביקר בהודו ובפקיסטן, שם ניסה ליישר את ההדורים בין שתי המדינות, בקשר לסכסוך ביניהן סביב בעיית קשמיר. פקיסטן הודיעה כי הכריזה על כוננות עליונה בצבאה, והאשימה את הודו כי לאחר ימים אחדים של עימותים באזור הגבול בקשמיר היא הזיזה כוחות. "בידינו מידע, ולפיו הזיזה הודו כוחות, וגם יחידות של חיל האוויר שלה", אמר הגנרל ראשיד קוריישי, דוברו של הנשיא מושאראף. הודו מכחישה את טענות פקיסטן, כי היא מזיזה כוחות וקראה לנשיא פקיסטן לנהוג איפוק.

היום יצטרף הנשיא ג'ורג' בוש אל שר החוץ שלו, כדי ליטול חלק בוועידת הפסגה של המנהיגים, שתיערך בשבת וביום ראשון, במקביל לפגישות דו-צדדיות רבות. זאת כדי לחזק את הקואליציה נגד הטרור.

