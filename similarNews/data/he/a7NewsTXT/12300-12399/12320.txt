

פקיד אמריקני בכיר אמר בתגובה לרצח השר זאבי כי האירוע איננו צריך להכשיל את המאמץ להשגת הפסקת אש ולחידוש התהליך המדיני. לטענתו, ההתנקשות בוצעה בניגוד לרצונו של ערפאת.
ממשלת גרמניה גינתה את רצח שר התיירות רחבעם זאבי, וקראה לעשות הכל כדי למנוע הסלמה נוספת באלימות. "הסלמה כזו רק תשחק לידי רוצחים ותשרת את מטרותיהם", כתב שר החוץ יושקה פישר באיגרת תנחומים לשמעון פרס.

בלונדון, גינה ראש ממשלת בריטניה טוני בלייר את הרצח, וקרא לצדדים לנהוג איפוק. "אני מגנה בחריפות את המעשה הנפשע הזה, וקורא לכל הצדדים לנהוג איפוק בתגובה לאלימים, שכל מבוקשם הוא להרוס כל ניסיון להשכנת שלום".

צרפת מגנה את רצח שר התיירות רחבעם זאבי, כך אמר דובר משרד החוץ הצרפתי, פראנסואה ריבאסו. "צרפת מגנה בחריפות את הפיגוע, ושולחת את תנחומיה לממשלת ישראל ולקרובי השר", הודיע ריבאסו, והוסיף: "יש לעשות הכל כדי שהרצח לא יפגע במאמצים שנעשים בשבועות האחרונים למען השלום".

