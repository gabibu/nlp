

סוכנות הידיעות האירנית מדווחת כי חיילים אמריקנים נחתו סמוך לקנדהאר שבדרום מערב אפגניסטן, שם מתגורר מנהיג הטליבאן מולא מוחמד עומר. על פי סוכנות הידיעות, נחתו החיילים ממסוקים שהביאו אותם מכיוון הגבול עם פקיסטאן. לפי שעה נמשכות ההפצצות האמריקניות בקאבול, בג'לאלאבד ובקנדהאר.

מנהיג המפלגה הקומוניסטית ברוסיה גנאדי זיוגאנוב גינה אתמול את ההפצצות האמריקניות באפגניסטן, והזהיר את ארה"ב ואת בנות בריתה שלא להיגרר למלחמה באיסלאם. "אם תיגרר אירופה למאבק נגד העולם האיסלמי, זה יהיה האסון הגדול ביותר מאז מלחמת העולם השנייה", ציין זיוגאנוב במסיבת עיתונאים בהלסינקי. "אנו סבורים כי מדובר במדיניות מיושנת מהמאה ה-19 שלא תוליך לשום מטרה טובה. אנו מתנגדים לסוג זה של מדיניות אמריקנית, מדיניות הסחיטה והאלימות", הוסיף.
שגרירויות ארה"ב ובריטניה בסרייבו נסגרו אתמול בשל איום על בטחונן. פקידים בריטיים אמרו כי נראה שהאיומים קשורים בפעילות הצבאית האמריקנית באפגניסטן. השגרירות לא מסרה פרטים על האיומים. ראש ממשלת בוסניה זלאטקו לאגומג'יה אמר לעיתונאים כי מוסדות המדינה יודעים על האיום, וכי הם נמצאים בקשר הדוק עם אנשי השגרירות האמריקנית.


