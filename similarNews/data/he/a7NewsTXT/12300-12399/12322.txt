

מעטפה חשודה, המכילה חומר לבן, נתגלתה בבניין משרדים ברחוב המסגר בתל אביב. צוותי כיבוי משירותי כבאות והצלה באזור תל אביב הוזעקו אתמול כדי לבדוק אם מדובר במעטפה מסוכנת.

שקית החשודה כמכילה אנטרקס נמצאה בחדרה של ח"כ נעמי חזן. העוזרת הפרלמנטרית שלה פתחה אותה, ומשהבחינה באבקה, הזעיקה מיד את קצין הכנסת ואת חבלני הכנסת. המעטפה נלקחה לבדיקת אנשי משרד הבריאות והמשרד לאיכות הסביבה, ואילו ח"כ חזן והעוזרת הפרלמנטרית שלה נתבקשו להגיע לבית החולים הדסה עין כרם כדי להיבדק שמא מדובר באנטרקס.

גם יו"ר האופוזיציה יוסי שריד קיבל מעטפה כזו. הוא פתח אותה בשעה שהיה ברכבו. ח"כ שריד ונהגו הגיעו לבית החולים איכילוב בתל אביב כדי להיבדק. כשהשתחרר מבית החולים סירב שריד להתראיין בקשר למקרה. מעטפה נוספת הגיעה למשרדי מר"צ בתל אביב. כל המעטפות נשלחו מישראל, ולפיכך גוברת הסבירות כי מדובר במתיחה חסרת טעם. "אני מתארת לעצמי שהשולחים היו אנשים שאינם מסכימים אתנו פוליטית", אמרה ח"כ חזן.

חברי הכנסת ועוזריהם עברו חיטוי מיוחד, ובגדיהם והמעטפות החשודות נלקחו למעבדה בנס ציונה.
בית הדואר ברחוב ההגנה בתל אביב פונה בשל שתי מעטפות חשודות.

גם לשגרירות ישראל בברלין הגיעה מעטפה חשודה, ועובדי השגרירות פונו. בבדיקה ראשונית נתברר כי ככל הנראה אין מדובר באנטרקס.


