

הפלשתינים דיווחו היום בבוקר כי חילופי אש התנהלו בבוקר יום חמישי בין חיילי צה"ל לבין פלשתינים חמושים, בעיקר אנשי כוח 17, באזור רמאללה וג'נין.

הפלשתינים מסרו שבאזור רמאללה כיתרו כוחות הבטחון הישראלים את האזורים ביטוניה, אל-בירה ורמאללה ו-3 טנקים ישראלים נכנסו כ-300 מטרים לשטח A לרחוב אל-ארסאל, עד שהגיעו סמוך לבית החולים חאלד. זאת, לאחר שהרסו מחסום של כוח 17, דבר שגרם לחילופי אש בין הפלשתינים לחיילי צה"ל שמנסים להתקדם.

הפלשתינים דיווחו כי מערבית לאל-בירה נכנסו 20 טנקים ביום ה' לפנות בוקר וחילופי אש התנהלו במקום. עד כה לא דיווחו הפלשתינים על נפגעים באזור זה.

באזור ג'נין דיווחו הפלשתינים כי צה"ל נכנס כ-5 ק"מ בשטח A בפרברי ג'נין ו-11 טנקים עברו את רחוב שכם והגיעו לכניסה לעיירה קבטיה תוך חילופי אש עם כוח 17 במקום.

הפלשתינים מסרו עוד, כי הטנקים הישראלים הצליחו לעבור והגיעו לכניסה הדרומית של העיירה קבטיה.

הפלשתינים טענו עוד, כי 9 טנקים ישראלים הצליחו להגיע לגבעה הגבוהה ביותר באזור ג'נין שנקראת תלת אל-ג'אבריאת והתמקמו במקום.

סוכנות עתי"ם מציינת, כי הפלשתינים מסרו כי פעולת צה"ל זו לוותה במסוקי אפצ'י מאז שעות הבוקר המוקדמות. הפלשתינים ממשיכים לדווח כי גם עתה נמשכים חילופי האש לסירוגין.


