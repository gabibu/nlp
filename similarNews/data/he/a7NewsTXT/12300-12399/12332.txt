

מאות שוטרים ושוטרי מג"ב, בפיקודו של מפקד מחוז ירושלים ניצב מיקי לוי, יאבטחו וישמרו על הסדר היום במהלך מסע הלוויה של השר רחבעם זאבי ז"ל בירושלים.

היום בסביבות השעה שלוש אחה"צ ייצא מסע הלוויה מרחבת הכנסת לבית הקברות הצבאי בהר הרצל. במהלך מסע הלוויה יסגרו כמה צירי תנועה מרכזיים ברחובות הבאים: רוטשילד, קפלן, צומת האוניברסיטה, רופין, וולפסון, שדרות הרצל בנתיב התחבורה הציבורית ועד לבית העלמין הצבאי בהר הרצל בירושלים.

ממשטרת ירושלים נמסר, כי הרחובות יסגרו לתנועה בעת מעבר השיירה ויפתחו לאחר מכן. גופתו של השר רחבעם זאבי ז"ל תועבר בארון שיוסע בקומנדקר צבאי. אזרחים המבקשים לחלוק כבוד אחרון לשר זאבי ז"ל מתבקשים ע"י המשטרה להקדים את הגעתם לכנסת ולבית העלמין הצבאי בהר הרצל.

ההערכות להלוויה מתווספת להערכות מוגברת המתבצעת מזה מספר חודשים במחוז ירושלים במטרה למנוע כניסת מחבלים לבירה. כמו כן, תערך המשטרה ברחבי ירושלים כדי למנוע מהומות וחיכוכים בין יהודים לערבים בעיר.


