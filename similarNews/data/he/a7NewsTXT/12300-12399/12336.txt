

הקבינט המדיני בטחוני, שהתכנס בלילה, תובע מערפאת להסגיר לאלתר את רוצחיו של השר רחבעם זאבי ושולחיהם ולהוציא אל מחוץ לחוק את כל ארגוני הטרור הפועלים בשטחי הרשות הפלשתינית. "אם לא תעתר הרשות הפלשתינית לתביעות המעוגנות בהסכמים, לא תהיה ברירה אלא לראותה כיישות התומכת במחבלים ולפעול נגדה בהתאם", נאמר בהודעת הקבינט. הודגש בה כי "שום מדינה דמוקרטית לא יכולה לסבול רצח נבחריה".

בלשכת שרון אומרים שהחלטת הקבינט בלילה היא בעצם אולטימטום לרשות הפלשתינית, שיפוג בתוך ימים אחדים, אם לא תסגיר את רוצחי זאבי. שרון צוטט כמי שאומר כי ינשום עמוק, יחכה כמה ימים, אבל אם הרוצחים לא יוסגרו בינתיים - יהלום בערפאת. "מה שהיה לא יהיה", אמר שרון.


