

הרשות הפלשתינית דוחה את האולטימטום של ישראל, להסגיר את רוצחי זאבי. כך אומר היום מחזיק תיק ההסברה הפלשתיני יאסר עבד אבו.

בידי ישראל שמותיהם של רוצחי השר זאבי, כך אמר היום גורם מדיני בכיר. לדברי אותו גורם, ישראל תעביר לרש"פ את שמות הרוצחים ושולחיהם כדי שזו תעצור אותם ותסגיר אותם לישראל.

משטרת ירושלים עצרה כבר כמה פעילים של ה'חזית העממית' במזרח ירושלים. המשטרה אומרת כי נראה כי עובדים בבית המלון סייעו לרוצחים.

ישראל הציבה אולטימטום לרש"פ בו נאמר כי ישראל דורשת את הסגרתם של רוצחי השר זאבי הי"ד ושלוחיהם - ראשי ארגון 'החזית העממית'. ישראל גם דורשת מן הרש"פ להוציא את הארגונים הטרוריסטים אל מחוץ לחוק, ולפעול נגדם ונגד התשתית שלהם. מזכיר הממשלה גדעון סער מסר את החלטת הקבינט מדיני-בטחוני כי אם לא תענה הרש"פ לדרישות, תראה ישראל ברש"פ כארגון התומך בטרור ותפעל נגדו בהתאם, כך החליט אמש הקבינט הבטחוני.

סער סירב לפרט מה תהיה תגובת ישראל אם לא תענה הרש"פ לתביעות, כמו"כ לא נקבע זמן לביצוע האולטימטום.

מזכיר הממשלה אמר עוד כי ישראל תמשיך בכל מקרה בפעולות ההגנה שלה ובכללם הטלת סגר וכתר כצורכי הבטחון ידרשו זאת.

טנקים וחיילים של צה"ל נכנסו הלילה לשטחי הרש"פ בג'נין וברמאללה, עד לרגע זה לא נתקלו הכוחות בהתנגדות פלשתינית ולא היו נפגעים.

הכוחות נכנסו אל עמדות השולטות על הערים, אך לא נכנסו אל תחום הערים עצמם.


