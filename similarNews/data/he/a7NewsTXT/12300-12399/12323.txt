

קן אליבק, מומחה למלחמה בטרור ביולוגי, מציע פתרון למי שחוששים לפתוח מעטפות דואר: אפשר לחסל את החיידקים בגיהוץ המעטפה במגהץ אדים לוהט, בעודה מונחת תחת פיסת בד לח.
אליבק, מדען סובייטי בכיר לשעבר, החי כיום בארה"ב, אמר בתדרוך לחברי קונגרס כי מגהץ אדים חם יכול לחסל את נבגי האנטרקס. אליבק הדגיש כי החיידקים עמידים בפני חום יבש, ומשום כך יש להשתמש דוקא במגהץ אדים, ובפיסת בד לחה.

כאשר מדובר בכמויות דואר גדולות, (כגון מרכזי מיון וחלוקה), כדאי להפעיל יחידות ניידות של קרני גמא, ולבצע "סטריליזציה" של המכתבים. "כך אפשר לפתור את הבעיה", אמר אליבק. המדען חזר על המלצותיהם של מומחים אחרים, שלא לרכוש מסכות גז.

בעקבות החשש מפני מתקפה ביולוגית בארה"ב, הודיעה אתמול יצרנית הכימיקלים הגרמנית "באייר" על כוונתה להגדיל פי שלושה בשלושת החודשים הקרובים את ייצור התרופה Ciprobay נגד אנטרקס. התרופה האנטיביוטית אזלה בבתי מרקחת רבים בארה"ב, וזאת לאחר שני מקרי הידבקות בחיידק האנטרקס במדינת פלורידה. "באייר" מבטיחה כי התרופה תופץ מהר ככל האפשר. בשלושת החודשים הקרובים, היא תייצר 200 מיליון גלולות של Ciprobay, לעומת 60 מיליון בימים כתיקונם.

