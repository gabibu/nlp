

שמונה בני אדם אושפזו אתמול במדריד כאמצעי זהירות, בעקבות גילוי מעטפה שהכילה אבקה לבנה חשודה, במערכת העיתון "אל פאיס", מסרה ממשלת ספרד.

"עובדי 'אל פאיס' הושמו במעקב מחשד להתקפה ביולוגית, אם כי בספרד טרם דווח על מקרה הדבקות במחלת האנתרקס" אמר דובר הממשלה, פיו קאבאניאס, שקרא לתושבי ספרד שלא להיתפס לבהלה.

"האבקה שהייתה באחת המעטפות נשלחה לבדיקה במעבדה, והתוצאות ייוודעו תוך 24 עד 48 שעות", ציין "אל פאיס" בהודעה.

"שלושת העובדים באו ביותר במגע עם המעטפה יעברו בדיקות מעמיקות וטיפול מתאים. תוצאות הבדיקות האלה יפורסמו תוך 48 שעות", הוסיף העיתון.

