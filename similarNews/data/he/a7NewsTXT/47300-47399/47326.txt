

אל בתי ספר רבים בעיקר באזור המרכז הגיעו הבוקר תלמידים בהרכב חסר בשל החשש מפני מתקפה עיראקית על ישראל. ממשרד החינוך נמסר כי רק 6 בתי ספר מתוך 4000 לא נפתחו.

אל בתי ספר רבים בעיקר באזור המרכז לא הגיעו הבוקר כל התלמידים בשל החשש מפני מתקפה עיראקית על ישראל. חלק מהתלמידים נותרו בבתים ומיעוטם נסעו עם הוריהם לאזורים מרוחקים בארץ או לחו"ל. ממשרד החינוך נמסר כי רק 6 בתי ספר מתוך 4000 לא נפתחו.

בבתי הספר במחוז תל אביב נרשמה הגעה בשיעור של 40% בלבד.

במחוז מרכז וחיפה בין 50% ל60% . בשאר המחוזות נרשם שיעור הגעה בגובה של 80% ואולם
במוסדות החינוך העצמאי ומעיין החינוך התורני התיצבות התלמידים היתה בשיעור של 50%.

במשרד החינוך מבהירים כי כל החלטה על הפסקת לימודים או שינוי סדרי הלימודים תתקבל על ידי ראש הממשלה, שר הבטחון ושרת החינוך בלבד.

משעה תשע בלילה אמש הורה פיקוד העורף לאזרחי ישראל לפתוח את הקופסאות המכילות את מסיכות האב"כ ולמדוד אותם, ומהיום יישאו אזרחי המדינה את הערכות בצמוד אליהם בצאתם מבתיהם. גם תלמידי בתי הספר ילכו ללימודים עם הערכות. על המהלך הוחלט לאחר שגורמי ביטחון הגיעו למסקנה כי גם אם הסיכון לישראל קטן הרי שכדי להגביר את ביטחון התושבים ולמנוע נזקים יש לפתוח את הערכות.

פיקוד העורף הדגיש את החשיבות שבנוכחות מבוגר בזמן שהילדים מודדים את המסיכות.

הנחייה נוספת שפרסם דובר צה"ל היא על שיש להפעיל את רשת א' כ"גל שקט" בתדרי רדיו. מדובר בגל שבו יועברו הודעות דחופות, כמו התרעות מפני נפילת טילים, והנחיות להיכנס לחדרים האטומים.
אם למרות הסבירות הנמוכה אכן ישוגרו טילים לעבר ישראל יופסק שידורם של כל ערוצי הטלוויזיה, כולל אלו המשודרים בלוויין ובכבלים, והשידור יועבר לצפייה בתשדיר מיוחד שהכין פיקוד העורף.

מדובר בשידור שיימשך 15 דקות, והוא יתחיל עם הקרנת "שקופית אזעקה". לשקופית זו תתלווה קריינות עם הסבר כי טילים שוגרו לעבר ישראל. כחמש דקות לאחר תחילת הקרנת השקופית יועבר השידור לאחריות דוברת צה"ל רות ירון. היא תעביר את השידור לאולפן הטלוויזיה של פיקוד העורף, וזה ידריך את האוכלוסייה.

בתכנון גם איתור מהיר של מקום נפילת טילים ושחרורם של כל אותם תושבים שאינם מתגוררים בסביבה שבה נפלו הטילים.

גורם צבאי בכיר הסביר כי במצבי חירום יש צורך לנטרל שיקולי עריכה למיניהם, וכן לא להשאיר בידי כתב כלשהו את ההחלטות בדבר המידע הדרוש להצלת חיים.

הצנזורה הודיעה לכתבים זרים כי במקרה של נפילת טילים יחול איסור לפרסם את מיקום הנפילה.
את העובדה שבמשך 15 דקות לא תתאפשר צפייה בלוויינים ובכבלים התקשה לקבל עורך הדין מיכאל קירש. הוא עתר לבג"צ נגד הנחיית צה"ל להעביר את השידורים לטובת סרטי הדרכה של פיקוד העורף.

קירש טוען כי הנחיית הצבא אינה חוקית, מפני שהיא מאלצת את הצופים בישראל להיחשף לדיווחים צבאיים בלבד מבלי לקבל ואת התמונה המלאה, ופרשנויות בקשר אליה.

שליטה תקשורתית נוספת תחול על כתבים זרים, והפעם מידיו של הצנזור הצבאי.
תא"ל רחל דולב, הצנזור הצבאי הראשי, פנתה לנציגי התקשורת הזרה בישראל והודיעה כי "חל איסור חמור על כל פרסום בכלי התקשורת על אודות מקום נפילת טילי אויב". דולב ציינה כי על-פי חוקי מדינת ישראל, בטרם פרסום חייבים עיתונאים ונציגי המדיה להעביר את דיווחיהם לצנזורה הצבאית.

החומרים שעליהם יידרש אישור הם פרישת כוחות ותנועות צבא וכן חומרים הנוגעים למידע בתוך ישיבות הממשלה. כמו כן חל איסור לפרסם חומרים המצולמים והמוקלטים בטרם שידורם.
דולב הזהירה את הכתבים הזרים כי עבירה על חוק הצנזורה יגרור צעדים משפטיים.
