

בפיגוע ירי אתמול בצפון השומרון, בכביש שבין שקד למבוא דותן נרצח ציון בושריאן הי"ד, בן 50, תושב מבוא דותן.

בושריאן נסע ברכב מכיוון היישובים שקד למבוא דותן, הסמוך לנזלת זיד. אש נפתחה לעברו, ככל הנראה מן המארב. הוא נפגע ונהרג.

ברכב נמצאו יותר מעשר פגיעות של קליעים. חוקרי משטרת שומרון וכוחות צה"ל אספו ממצאים מזירת האירוע.

מקורות בצה"ל מסרו כי במקום שממנו בוצע המארב נמצאו תרמילים של רובה מסוג קלצ'ניקוב, וכי ככל הנראה בושריאן השיב באש מנשקו האישי לעבר היורים אולם במהלך חילופי האש עם המחבלים הוא נפצע פצעים אנושים, וזמן קצר לאחר מכן מת מפצעיו.

במערב רמאללה השליכו ערבים בקבוק תבערה לעבר סניף של הבנק הבריטי. איש לא נפגע, ולא נגרם נזק.

שני ערבים השליכו בקבוקי תבערה לעבר רכב ישראלי בכביש 443, סמוך ליישוב מכבים, וכוח תותחנים לכד אותם בכפר בית סירא, בצד כביש רמאללה-לטרון.

אמש עצרו כוחות צה"ל ערבי המבוקש לכוחות הביטחון. הוא נעצר בעת שנסע ברכבו בצומת גוש קטיף. המבוקש נלקח לחקירה.
