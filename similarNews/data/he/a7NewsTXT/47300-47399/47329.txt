

דובר הבית הלבן ארי פליישר בירך על אישור מינויו של אבו מאזן לראש הממשלה ברש"פ.
"זוהי התפתחות חשובה", אמר פליישר, והוסיף: " ב-24 ביוני אמר הנשיא כי אחד הצעדים החשובים ביותר הנחוצים ליצירת סביבה מתאימה לשלום בין הישראלים לפלשתיניים הוא ביצוע רפורמות ברשות הפלשתינית. לפיכך הוא מקדם בברכה את הצעדים שננקטו ברשות הפלשתינית. זה סימן להתקדמות", הוסיף.

פליישר הדגיש כי כעת על עבאס לקבל מינוי רשמי.

גם רוסיה בירכה על מינויו של מחמוד עבאס, אבו מאזן, לתפקיד ראש ממשלת הרש"פ. בהודעה מטעם משרד החוץ הרוסי נאמר כי המינוי "ימריץ את שיקום ההנהגה הפלשתינית ואת חידוש תהליך השלום במזרח התיכון".

מוסקווה מצפה לכך שראש הממשלה הפלשתיני "יפעל פעולה נמרצת למילוי המשימות הרבות העומדות בפני החברה הפלשתינית", נאמר בהודעה.

ביום שלישי הביע מזכיר המדינה האמריקני קולין פאוול אכזבה מכך שהחוק שעבר
בפרלמנט הפלשתיני השאיר את הסמכויות בנושא הביטחון בידי ערפאת.

במאמר פרו ישראלי שפרסם קאל תומס בעיתון הרלד טריביון, מאמר העוסק בתכנית "מפת הדרכים", הוא כתב כי תכנית "מפת הדרכים" בנויה על "קואורדינטות פוליטיות" שגויות, וכי על פי אחת מהן ישראל במעשיה היא שמשפיעה על הפיגועים של ארגוני המחבלים. עוד כתב תומס כי הנשיא בוש וראש הממשלה בלייר פינו זמן מעיסוקיהם כדי לגרום לעירק למלא אחר החלטות האו"ם, וזאת כדי לצאת בהצהרה על תמיכתם בתכנית "מפת הדרכים", שלטענתם, לדבריו, היא תביא שלום בין ישראל לרש"פ.

אמנם עיתוי הפרסום נועד לסייע לבלייר בהיותו בנקודת שפל פוליטית, אך עדיין יש לומר, כותב תומס, שתכנית "מפת הדרכים" אין בה כדי להביא שלום, וזאת מפני שמי ש"שרטט" את המפה השתמש ב"קואורדינטות פוליטיות" שגויות. אחת מהשגיאות שהן בסיס לעיצוב התכנית, כאמור, היא ההנחה כי הפיגועים שארגוני המחבלים מבצעים פיגועים הם תוצאה ממעשיה של ישראל.

נוסף על כך מסביר תומס כי אף על פי שבוש ובלייר הביעו שביעות רצון ממינויו של מחמוד עבאס לראש ממשלה על ידי ערפאת, בראותם אותו כאיש "מתון", הרי הוא בוחר להצביע על כך שמדובר במכחיש שואה, שגם קרא לרצח ישראלים. תומס מזכיר כי בספר שפרסם עבאס בשנת 83' הוא טען כי הנאצים, בניגוד להיסטוריה המוסכמת, רצחו רק מיליון אחד של יהודים, ולא שישה. רק אנטישמי מהגרועים ביותר, כותב תומס, יכול להעלות טענה כזו.

תומס מוסיף כי בנאומו על המזה"ת ב 24 ביוני 02' הדגיש בוש כי הוא מצפה שערביי הרש"פ יבחרו הנהגה חדשה שאינה מעורבת בטרור, ואילו עבאס אינו עונה על דרישות אלו, וכי לאחרונה הוא אף פרסם דברים בעיתונות הערבית ועל פיהם הוא תומך במאבק מזוין. בראיון בשלושה במרץ, מזכיר העיתונאי, הוא אמר כי במהלך השיחות שניהל עם בכירי ארגוני הטרור הוא לא דיבר על הפסקתו של המאבק המזוין. "זוהי זכותנו להתנגד", אמר אבו מאזן. כל יו"ש, לטענתו, שייכת לערבים, והם יגנו עליה גם במאבק מזוין.

סכנה נוספת טמונה גם בביטויים שהשמיע בוש ביחס לאופן שבו תיושם התכנית. בוש אמר כי יכפה על ישראל לאמץ את התכנית, ומדובר, מוסיף תומס, בוויתורים ישראליים תמורת צעדים מזויפים וסמליים של ערפאת.
לא ברור, הוא מוסיף, , מדוע אין דורשים מערפאת לחדול מהמתקפה לפני שלוחצים על ישראל להפסיק לפעול להגנתה, וזאת לאור העובדה שהחמאס והרש"פ הם שתקפו את אזרחי ישראל במתקפת טרור של מתאבדים.

בלייר ובוש, כותב תומס, ציינו כי הם שואפים למשטרים דמוקרטיים וחופשיים במזה"ת, אך המשטר היחידי באזור שעונה על הקריטריונים הוא של ישראל ואין נראה כי ערפאת ומקורביו עומדים לנטוש את דרך הטרור, ובאמצעותה הם מעוניינים לערער את הדמוקרטיה היחידה באזור. לערפאת, מציין תומס, "מפת דרכים" משלו, וישראל אינה מופיעה בה כלל.

בוש ובלייר לוחצים כי התכנית תיושם עוד בטרם עמדה הרשות בתנאים שבוש קבע כדי להתחיל את התכנית, מציין תומס, ומוסיף כי הדבר מאפיין את כל תהליך אוסלו. גם אז ערביי הרש"פ לא קיימו סעיף כלשהו ממסמך ההסכם שעליו חתם ערפאת, אך דבר זה לא הפריע למדינות המערב ללחוץ על ישראל לוויתורים נוספים.

תומס מוסיף כי לפני כשבוע העיד שר החוץ האמריקני קולין פאוול בפני ועדת בית הנבחרים. פאוול אמר כי המתקפות של ערביי הרש"פ וחוסר היוזמות שלהם לשלום, הם שהכשילו את ההתקדמות לעבר השגת הסדר.

מחמוד עבאס ממשיך לדגול בעימות מזוין, והכחשת השואה שלו מעידה על כוונותיו, ועל כך שאם הוא ומנהיגים נוספים מהרש"פ אכן יבקשו לנסות את תכנית "מפת הדרכים" הם יבקשו לעשות זאת רק כדי לגרום לישראל וליהודים גיהינום עלי אדמות.
