

חוקרי אסון המעבורת "קולומביה" הודיעו בלילה שבין יום רביעי לחמישי, כי נמצאה אחת משתי הקופסאות השחורות של המעבורת, וציינו כי מדובר בזו המכילה את נתוני הטיסה. "למרות הנזקים שנגרמו לקופסה בעת ההתרסקות, מצבה הכללי טוב", נאמר בהודעה.

בכירים בצוות החוקרים מקווים כי המידע, הנוגע בעיקר לטמפרטורה וללחץ האירודינמי מסביב למעבורת, יהיו חלק מהמידע הנמצא בסרט ההקלטה, אמרה דוברת הצוות לורה בראון.

"אין לנו כל דרך לדעת אם ניתן יהיה לפענח את המידע", אמרה בראון, והוסיפה כי אם זה המקרה, הרי ש"אנו מקווים שנוכל לפחות לקבל נתונים רבים ככל האפשר על מה שקרה בעצם למעבורת".

הקופסה נמצאה באיזור העיר המפיל שבטקסס, ונשלחה למרכז החלל ג'ונסון. בכירים במרכז אמרו כי לדעתם הקופסה התגלתה ביום רביעי.

המעבורת "קולומביה" התפרקה בשמי טקסס ב-1 בפברואר, כאשר נכנסה בחזרה לאטמוספירת כדור הארץ, 16 דקות לפני שעת הנחיתה שנקבעה לה.
