

יבואנית 'סובארו' מזמנת בעלי רכב בשל חשש לתקלה נדירה.

חברת "יפנאוטו" יבואנית סובארו בישראל מנהלת מבצע קריאת כלי רכב לבדיקה.

יהונתן ולד מנכ"ל "יפנאוטו" הודיע, כי בפניה שהתקבלה במשרדי החברה מיצרן הרכב היפני, הסתבר שקיימת סבירות, באחוז מזערי, לפגם בבורר ידית ההילוכים,כך שבחניית הרכב בעת שילוב בורר ידית ההילוכים למצב P עלול הרכב במקרים מסוימים לא להיעצר .

FUJI HEAVY INDUSTRIES יצרנית רכבי 'סובארו' דיווחה על כך שאותרו שני מקרים כאלה בלבד ביפן.

חרף הסבירות המאוד נמוכה, ממליץ יצרן הרכב על קריאה של כלי הרכב בהם קיים סיכוי כלשהו למצב זה, כ- 1,800 במספר (מדגמי 2002 ו 2003 בלבד), לבדוק ולהחליף באם יתעורר הצורך, רכיב מסוים בידית בורר ההילוכים ולבטל בכך את הסבירות לתקלה זאת.

עוד נמסר כי בימים אלה מזמנת "יפנאוטו" בעלי רכבי 'סובארו' לבדיקה ולהחלפת הרכיב האמור ברכיב אשר נבדק ואושר על ידי היצרן.

על מנת לוודא כי הבדיקה וההחלפה יתבצעו באופן מקצועי ועל מנת ש"יפנאוטו" תוכל לפקח על ממצאי ההחלפה באופן מסודר ויעיל, מינתה החברה, בנוסף למוסך המרכזי 8 מוסכים לביצוע החלפה האמורה.

משך ההחלפה הוא כשלוש שעות.
