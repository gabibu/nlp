

אולמרט: בקשת חברת קוקה-קולה להעברת פעילותה לאשקלון תיצור 700 מקומות עבודה נוספים.

מ"מ ראש הממשלה ושר התעשייה והמסחר אהוד אולמרט, מנכ"ל התמ"ס, אמיר חייק ומנהל מרכז השקעות בתמ"ס שמואל מרדכי, נועדו השבוע עם יו"ר "קוקה קולה" מוזי ורטהיים, מנכ"ל "קוקה קולה", רוני קוברסקי וראש עיריית אשקלון בני ועקנין, באפשרות להעברת פעילות "קוקה קולה" לאשקלון.

יו"ר "קוקה קולה" אמר לשר אולמרט כי הנהלת החברה החליטה סופית שלא להעביר את המפעל לקריית-גת.

לאחרונה פנתה חברת "קוקה קולה" להנהלת משרד התעשייה והמסחר ולמרכז ההשקעות בבקשה להעתיק פעילותה מהעיר בני-ברק לעיר אשקלון. כיום מועסקים במפעל בבני-ברק כ-400 עובדים. העברת המפעל תיצור תוספת של כ-700 מועסקים באזור. זאת, בשל רצונה של החברה להעביר את פעילותה ולרכזה באזור, שכן לחברה כבר פעילויות קיימות במקום.

יצויין, כי חברת "קוקה קולה" מבקשת לקבל עבור העתקת והרחבת המפעל מעמד של מפעל מאושר במסלול מענקי ובתוספת הטבות נוספות כולל עלויות העתקת המפעל לאשקלון.
השר אולמרט ביקש מהנהלת החברה, כי המעבר לאשקלון לא יגרור פיטורים של עובדי המפעל בבני-ברק. השר אולמרט הנחה את מנה מרכז ההשקעות לקיים בהקדם פגישה עם הנהלת "קוקה קולה", על מנת להגיע לסיכומים עם החברה, לרבות מתכונת היקף הסיוע.
