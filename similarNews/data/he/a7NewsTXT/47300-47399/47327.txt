

בישיבת הממשלה הזהירה המשטרה מפני פעולות מחאה של ערביי ישראל בעת תחילת המתקפה האמריקנית. נציג המשטרה הציג בפני השרים שורת תרחישים העלולים להתפתח במהלך המלחמה, וביניהם החרפה בפעולות הטרור וכן פעולות מחאה של ערביי ישראל, אשר מתנגדים לשימוש בכוח נגד עירק.

בתגובה הורה ראש הממשלה למשטרה לפתוח כל ציר תנועה שייסגר עקב מחאות ערביי ישראל, אם יהיו כאלה. זאת בלי שהזכיר את המונח "ערביי ישראל". בתגובה על כך אמר יו"ר ועדת המעקב של ערבי ישראל שאוקי חטיב כי הוראה זו שנתן שרון היא ביטוי לפרנויה של מוסדות המדינה וליחס העוין שלהם לאוכלוסייה הערבית בישראל.

העולם הערבי בכללותו חושש מפני המלחמה בעירק ומתוצאותיה, והדבר בא לידי ביטוי בתקשורת הערבית, כך אמר אתמול בשיחה לערוץ 7 ד"ר מרדכי קידר ממכון בגין סאדאת למחקרים אסטרטגיים באוניברסיטת בר אילן. לדבריו, מהפרסומים בתקשורת הערבית מתגלה גם חששו של העולם המוסלמי מפני קריסת המשטרים הרודניים והשליטים, אך גם חששו של האזרח הערבי במדינות ערביות מהצפוי לו. מרבית המדינות הערביות נשלטות בידי עריצים שאינם מתעניינים בביטחונם ובשלומם של אזרחי מדינתם. המדינות הערביות אינן פועלות לצייד את אזרחיהן באמצעי מיגון, כגון מסיכות אב"כ.

מתוצאותיה של המלחמה חוששים גם גורמים איסלמיים. הם חוששים מפני חדירת מושגים דמוקרטיים לתוך העולם המוסלמי, כמו למשל מהשתלטותה של תקשורת חופשית. כדוגמא מציין קידר את המאמר שהתפרסם ביום שלישי בעיתון אל נהאר הלבנוני. הובעה בו התנגדות לאללה, והיא נומקה בכך שהוא המאפשר לאמריקנים לעשות בערבים כרצונם.
דוגמא נוספת מצויה בדבריו של אחד ממשתתפים בתכנית בתחנת הטלוויזיה אל ג'זירה, תכנית הדומה במעט לתכנית "פופוליטיקה" בטלוויזיה הישראלית. לדבריו, לפני כשבועיים אמר אחד ממשתפי התכנית כי הוא סבור שהשליט הערבי, בעריצותו ובדיכוי שהוא מדכא את עמו, נושא באחריות על חלק גדול מההתדרדרות במצבם של הערבים, אם לא בכולה. יש אזרחים ערבים שאין לאל ידם להשיג לחם ותרופות, והשליטים המושחתים זוכים במותרות, אמר המשתתף. קידר ציין כי מצב הלחץ הנוכחי במדינות הערביות מאפשר לאנשים להתבטא בחופשיות.

עוד אמר קידר כי פעילותו האינטנסיבית של צה"ל ביו"ש ולכידת בכירי מחבלים גרמה לכך שכיום בכירי המחבלים ביו"ש הם צעירים וחסרי ניסיון, וכי הם נמצאים בדרך כלל במנוסה מפני חיילינו. לעומת זאת בעזה, שבה ישראל עדיין אינה נמצאת באופן קבוע, מחזיקים את ההנהגה בכירי מחבלים מבוגרים ומנוסים יותר, והם אף מסתובבים בשטח וממשיכים לפעול "באוויר הפתוח" כלשונו.
