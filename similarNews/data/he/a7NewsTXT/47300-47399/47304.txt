

עם תחילת המלחמה בעיראק אמר נשיא ארצות הברית, ג'ורג' בוש כי המטרה במלחמה היא להציל את העולם מסכנה גדולה. "לפני זמן קצר החלנו לפרק את עיראק מנשקה. 35 מדינות העניקו לנו את תמיכתן. כל אומה בחרה לשאת בחובה ובכבוד הגדול להשתתף בהגנה המשותפת על העולם", אמר.

"אמריקה מתייצבת מול אוייב שאינו מציית לחוקי המלחמה, אוייב שמשתמש בגברים ונשים כמגן", אמר בוש והבטיח כי כוחות הקואליציה יעשו כל מאמץ כדי לא לפגוע בחפים מפשע. לדברי בוש, המתקפה נפתחה נגד אוייב אכזר כדי להשיג את חירותה של עיראק.

