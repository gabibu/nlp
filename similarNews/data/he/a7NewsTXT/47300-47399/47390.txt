

היועץ המשפטי לממשלה, אליקים רובינשטיין, פנה ליו"ר הכנסת ראובן ריבלין בבקשה כי הכנסת תסיר את חסינותה של ח"כ נעמי בלונמטל.

זאת, כדי שיתאפשר להעמידה לדין בשל פרשת חשד השחיתויות בבחירות המקדימות לליכוד.
אם יוגש נגד ח"כ בלומנטל כתב אישום, היא תואשם בעבירות שחיתות ומתן שוחד בחירות.

על-פי המיוחס לח"כ בלומנטל בטיוטת כתב האישום שצרף רובינשטיין למכתבו מימנה סגנית השר לשעבר אירוח של חברי מרכז הליכוד במלון "שרתון סיטי טאוואר" ברמת-גן. על פי טיוטת כתב האישום, סיכמה בלומנטל עם מיכה אלנקווה, נאשם נוסף, כי יארגן חברי מרכז כדי שיבחרו בה בבחירות הפנימיות לרשימת הליכוד לכנסת. בלומנטל מסרה לנהגה, אבי אוסקי, 12,000 ש"ח במזומן בביתה על חשבון הזמנת חדרים במלון. החדרים הוזמנו ובליל ה-7 בדצמבר 2002 התארחו עשרה חברי מרכז כולל אלנקווה במלון. בלומנטל היתה המועמדת היחידה שהופיעה בפניהם בכינוס.

היועץ המשפטי לממשלה ציין בפנייתו לריבלין שבלומנטל שמרה בחקירתה על זכות השתיקה ולא מסרה גירסה כלשהי. על כן התבססו החשדות המיוחסים לה על עדויותיהם של שאר המעורבים בפרשה ועל בחינת מכלול נסיבות העניין.

עוד כתב רובינשטיין במכתבו ליו"ר הכנסת כי אומנם אין מדובר בעבירת שוחד "קלאסית" במובן של הבטחת טובת הנאה בעד מעשה כלשהו אך מדובר בעבירה מובהקת על החוק, הרואה את מעשי בלומנטל כשוחד בחירות. "חובתנו היא לאכוף את החוק", כתב היועץ ליו"ר הכנסת.

אליקים רובינשטיין הוסיף, כי שתיקתה של ח"כ בלומנטל בחקירתה ונסיבות התנהגותה, מצביעים שגם היא חשה שהמעשה שעשתה אינו בתחום המותר. שאילולא כן, היתה מוסרת את גירסתה.

היועץ המשפטי לממשלה ציין, כי נוכח שמירתה של ח"כ בלומנטל על זכות השתיקה, היא לא תהנה מזכות השימוע השמורה לשרים וחברי כנסת.
