

בעקבות דרישת ארה"ב להסגיר את המחבל אוסאמה בין לאדן קראה מועצת כוהני האיסלם באפגניסטן לאוסאמה בין לאדן לעזוב מרצונו הטוב את תחומי אפגניסטן, אך במקביל היא קראה לעם האפגני להתכונן למלחמה באמריקנים. ההודעה פורסמה בתום דיון שבו התבטאו רוב הדוברים נגד הסגרתו של בין לאדן לידי ארצות-הברית.

ראש ממשלת בריטניה טוני בלייר נועד אתמול בפאריס עם נשיא צרפת ז'אק שיראק במטרה לשכנעו להשתתף בקואליציה שמגבשת ארצות-הברית למלחמה בטרור.

שרי החוץ של המדינות החברות באיחוד האירופי התכנסו בבריסל שבבלגיה כדי לדון בגיבוש מדיניות משותפת למלחמה בטרור.

פרופ' איתן גלבוע מהמחלקה למדעי המדינה באוניברסיטת בר אילן סיפר אתמול ביומן הצהריים של ערוץ 7 כי איראן אומנם גינתה את האירועים, ואף הביעה נכונות לשיתוף פעולה עם ארה"ב, אך תוך כדי כך היא גם הביעה הסתייגות, והודיעה שלא תאפשר למטוסי צבא ארה"ב להשתמש בשדות התעופה שבתחומה או אפילו להשתמש במרחב האווירי שלה כדי לתקוף את אפגניסטן.

הוא הביא דברים אלה כדי להסביר שנכונותה של אירן להיחשב שותפה לברית המדינות נגד הטרור מעידה אך ורק על חשש ממהלומה אמריקאית, ולא ממניעים של שותפות אידיאולוגית. הלא מן המפורסמות הוא שאירן מצויה ברשימת המדינות התומכות בטרור, רשימה שבידי האמריקאים. עוד התייחס גלבוע למשמעות האבחנה שמבצעות מדינות שונות בין הטרור שפגע בארה"ב לבין "המלחמה נגד הכיבוש", כלשון אותן מדינות, טרור שאותו מבצעים הפלשתינים נגד ישראל.

לדבריו, לפי ההגדרות האמריקאיות טרור הוא שימוש בכוח נגד אזרחים כדי להשיג מטרות פוליטיות. לפיכך הטרור הפלשתיני הוא טרור לכל דבר. יחד עם זאת, מכיוון שארה"ב אינה מעוניינת להפוך את מלחמתה בטרור למלחמה על רקע דתי, שבה הנוצרים נלחמים במוסלמים, היא משתדלת להרכיב קואליציה שתכלול גם מוסלמים ומדינות מוסלמיות. לכן, לדעתו, האמריקאים מעוניינים כי ערפאת יהיה חלק מהקואליציה הזאת, ולצורך זה הם לוחצים עליו להפסיק את הטרור נגד ישראל.
