

אתמול הובאה למנוחות שרית עמרני, בת 25 ואם ל-3 פעוטים, שנרצחה בפיגוע ירי ליד היישוב תקוע. היא נטמנה בבית העלמין הר מנוחות בירושלים.

בעלה של שרית, שי, נפצע קשה בצוואר ונותח במשך 12 שעות אתמול. מצבו ממשיך להיות קשה. משפחת עמרני מתגוררת מזה 3 שנים ביישוב נוקדים, ואתמול בבוקר הם הותקפו בידי מחבלים בדרכם הביתה.

נציג הממשלה, השר אביגדור ליברמן, גם הוא תושב נוקדים, ספד לשרית ואמר כי במקום לקבור את החברים, הגיע הזמן לקבור את הסכמי אוסלו.

השר עוזי לנדאו והשרים אביגדור ליברמן ורחבעם זאבי קראו לראש הממשלה שלא לאפשר לשר פרס להיפגש עם ערפאת. גם יושב-ראש "שינוי" טומי לפיד אומר כי כל עוד האש נמשכת אין כל סיבה להיפגש עם ערפאת.

אתמול בבוקר, לפני שנודע על הפיגוע ליד תקוע, אמר שר החוץ שמעון פרס כי ערפאת עושה מאמצים של ממש להפסיק את האש.

