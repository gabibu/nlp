

אתמול, בפגישה עם פעילי "ליכוד" בתל אביב, אמר ראש הממשלה אריאל שרון כי צר לו על כך שהרשות הפלשתינית לא עמדה בהתחייבותה, ולא שמרה על הפסקת האש.

"הפסקת האש נשמרה כעשרים שעות, ואחר כך היה פרץ של מעשי טרור לאורך כל הגזרה. הוא התחיל אתמול ב-19:00 בערב, והסתיים היום באסון כבד. מאחר שזו ההתפתחות אכנס הערב את הקבינט כולו כדי לקבל החלטה כיצד ננהג בהמשך", דברי שרון.

נציין כי בתוך כך ביום ראשון נועד בנו של ראש הממשלה, עומרי שרון, עם יאסר ערפאת בעזה. בפגישה השתתף גם מנהל לשכת שר החוץ אבי גיל. השניים הבטיחו לערפאת שיוזמת פרס לחידוש ההידברות בין ישראל לפלשתינים היא רצינית.

ח"כ צבי הנדל מ"האיחוד הלאומי" אמר כי מאז מתקפת הטרור על ארה"ב ערפאת מצוי במצוקה קשה, וכמו בפעמים קודמות, ישראל, באדיבותו של מר פרס, עושה כמעט הכול כדי להציל אותו.

לדבריו, ערפאת הוא לכל הדעות אחד מגדולי הטרוריסטים כיום, וברור כי האיש אחראי רציחתם של מאות אנשים: גברים, נשים וטף. אבל ערפאת, הוא "אומן הרגע האחרון", ומצייר עצמו כמי שעושה "מאמצים גדולים" כדי להפסיק את פעולות הטרור, ובשטח אנשי התנזים, בהיותם זרוע של הפתח', ממשיכים לבצע פיגועים.

הנדל הדגיש כי אסור לישראל להיכנע ללחץ האמריקאי וללחץ הערבי- מוסלמי, וליפול במלכודת של אלו המנסים להציג את ישראל כ"אשמה" המרכזית בטרור, ולא כסובלת העיקרית ממנו.

כמו כן, אמר כי צריך להשתיק את השמאל הקיצוני בישראל, שנותן לגיטימציה למהלך מוסלמי- אמריקאי, שמחזק את ערפאת, וש"שם את ישראל בפינה".

לדבריו, אם ברגעים כאלה נדע לעמוד איתנים, ונציג את האמת במערומיה, נקבל גם את הערכת העולם.
