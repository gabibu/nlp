

המטבחון המדיני יתכנס הלילה בתשע כדי לקבל החלטות בנוגע לפגישה הצפויה בין ערפאת לפרס. המטבחון גם יחליט אם להגיב על הרצח הבוקר ליד תקוע ועל הפיגוע אמש באורנית. ראש הממשלה אריאל שרון אמר בצהרים כי הפסקת האש החדשה הסתיימה אחרי עשרים שעות בפרץ אלימות קשה, והוא מכנס את הקבינט כדי לקבל החלטה כיצד לנהוג כעת.

הבוקר, לפני שנודע על הפיגוע ליד תקוע, אמר שר החוץ, שמעון פרס, כי ערפאת עושה מאמצים של ממש להפסיק את האש וכי כבר מנע כמה פיגועים.

השר עוזי לנדאו והשרים ליברמן וזאבי קראו היום לראש הממשלה שלא לאפשר לפרס להיפגש עם ערפאת.

גם יושב-ראש שינוי, יוסף טומי לפיד, אומר שאין כל סיבה להיפגש עם ערפאת כל עוד האש נמשכת.

חבר הכנסת שאול יהלום מהמפד"ל אמר באותו עניין כי כל שרי הממשלה שותפים לשקרים וללשון הכפולה המאפיינים את מדיניות ישראל כלפי ערפאת. יהלום סבור שאין מנוס ממלחמה כוללת של ישראל נגד ערפאת. הוא דיבר ביומן ערוץ 7.
