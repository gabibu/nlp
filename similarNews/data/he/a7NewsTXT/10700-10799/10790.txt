

היועץ המשפטי לממשלה שלח הבהרה אל יו"ר הכנסת, ובה התבקש היו"ר בורג להודיע לחברי הבית כי איסור הכניסה לשטחי הרשות הפלשתינית חל גם עליהם, וכי אם ברצונם להיכנס לשם עליהם לקבל אישור מאלוף הפיקוד. אי קבלת אישור כזה מידי האלוף המעודכן לגבי המצב בשטחי הרשות, מדגיש היועץ, פירושה שהנכנס עלול לעמוד בפני סכנה לחייו.

קבוצת "חשבון נפש" עתרה אתמול לבג"צ נגד התעלמותה של המשטרה מכניסות חוזרות ונשנות של פעיל השמאל יוסי ביילין לשטחי הרש"פ למרות צו של אלוף פיקוד המרכז האוסר את הכניסה לשם. נציגי הקבוצה אומרים כי שר הבטחון לא אישר את כניסתו של ביילין לאזורים אלו כפי שטען ביילין בפני הפרקליטות.

נציגי הקבוצה טענו, באמצעות עו"ד נפתלי ורצברגר, כי לא ייתכן שאזרחים המזוהים כאנשי שמאל ייכנסו לשטחי הרש"פ כדי להיפגש עם ראשי המחבלים ברמאללה, כאשר הכניסה לשטחי הרש"פ אסורה על פי חוק.

עו"ד אסנת מנדל מהפרקליטות טענה כי ביילין הבהיר לה כי לפני כל כניסה לשטחי הרשות הוא פנה למזכירו הצבאי של שר הבטחון בנימין בן אליעזר כשהוא מפרט בפנייתו את מטרת כניסתו ופרטי המלווים.

מה שהפרקליטות לא ידעה, טוענים אנשי "חשבון נפש", היא העובדה שנציגי הקבוצה פנו לשר הבטחון לפני כחודש בבקשה לאשר או להכחיש מתן אישורי הכניסה לביילין לאזורי הרש"פ. בתשובתו ענה שר הבטחון כי לא נתן שום היתר לביילין להיכנס לשטחי הרשות.
