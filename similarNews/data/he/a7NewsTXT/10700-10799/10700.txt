

ארה"ב הודיעה היום לשלטון הטאליבן באפגניסטן כי היא לא תקיים משא ומתן בנוגע להסגרת רב המחבלים אוסאמה בין לאדן. "המסר של הנשיא לטאליבן הוא פשוט מאוד - זה זמן למעשים ולא למשא-ומתן", אמר דובר הבית הלבן ארי פליישר. ואילו הנשיא בוש אמר כי "אני ממליץ לטאליבאן להסגיר את הטרוריסטים שאצלם בהקדם. כל מי שמסתיר טרוריסטים צריך לחשוש מארה"ב ומהעולם החופשי".

בקאבול, בירת אפגניסטן התכנסו היום מאות אנשי דת מוסלמים, חברי ה'שורה' - מועצת המדינה, כדי להחליט האם הם יסגירו את בין לאדן או יתמכו בקריאתו של מוחמד עומאר המנהיג הרוחני, לג'יהאד נגד ארה"ב ונגד כל מדינה שתסייע לה בהתקפה.

מוחמד עומאר, אמר היום אחר הצהריים כי יהיה מוכן לנהל שיחות עם ארה"ב לגבי האפשרות להסגיר את בין-לאדן. הוא דרש הוכחות שבין לאדן אכן מעורב בפיגועים והציע כי אם אכן יש הוכחות הן תועברנה למועצת חכמי האיסלאם או לבית המשפט העליון לבדיקה.


