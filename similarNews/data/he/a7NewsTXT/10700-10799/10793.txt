

בעקבות הפיגועים במגדלי התאומים ובפנטגון מפטרות חברות התעופה אלפים מעובדיהן. חברת התעופה הבריטית "British Airways" הודיעה כי היא מפטרת שבעת אלפים עובדים.

קודם לכן בוצע מהלך דומה בחברות "American Airlines" ו "United Airlines". גם יצרנית המטוסים "בואינג" הודיעה על פיטורי עובדים, 30 אלף במספר. כל זאת בשל הצפי לירידה ניכרת במספר המשתמשים בקווי התעופה.

ביומן הצהריים של ערוץ 7 אתמול אמר מי שהיה מנכ"ל רשות שדות התעופה אבי קוסטליץ כי מזה חודשים רבים קיימת האטה כלכלית גלובלית, וכי לא מעט חברות פרסמו אזהרות רווח. במיוחד עשו זאת חברות תעופה.

לדבריו, למשבר בתחום תעופה יש תוצאות לטווח רחוק, ולא במהירות מתאוששים ממנו. לכן כשיש ירידה בביקוש לתעופה יש לבצע קיצוץ מהיר בהוצאות. כל החברות, לדבריו, עשו הערכת מצב, וראו כי כרגע הצורך בהשקעה בתחום הביטחון בטיסות, והירידה המתמשכת ברווחי התעופה מצריך החלטות דרמטיות.

קוסטליץ הסביר כי ההחלטות התקבלו לאחר שבבדיקות שנערכו התברר שבוטלו גם תכנונים לטווח ארוך של טיסות פנימיות בארה"ב, ולעונת האביב והקיץ 2002 מסתמנת שם ירידה דרסטית בתעופה.

לדבריו, אף על פי שבטווח הקצר ייתכן שדווקא הבעיות הבטחוניות, והידיעה שהחברות הישראליות מחמירות באמצעי הביטחון, יגרמו לעלייה בביקוש להשתמש דווקא בשירותיהן, אבל באופן כללי יארך זמן עד שתהיה התאוששות בענף. בארה"ב, הוא הוסיף, ההיערכות לסידורי ביטחון תיקח זמן רב, זמן הדרוש ללמידה, להיערכות, לביצוע ולשיווק.
