

שנה חלפה מאז דימם איש משמר הגבול מדחת יוסוף ז"ל למוות בקבר יוסף, מבלי שכוחות צה"ל יחלצוהו ממתחם הקבר. אף על פי שצה"ל מינה ועדת חקירה בראשות האלוף יורם יאיר נותרו נסיבות מותו ואי חילוצו מקבר יוסף בלתי ברורים עד היום.

יתירה מכך, בעתירה לבג"ץ, שהגישו משפחתו של יוסוף ותנועת "אכפת" עולות שאלות כבדות, שעליהן, לטענת העותרים, ועדת החקירה לא השיבה, ואף לא העלתה אותם כלל בדיוניה.

בעתירתם מבקשים בני המשפחה ותנועת "אכפת" (פצועים אין מפקירים) להוציא צו שיורה לממשלת ישראל להקים ועדת חקירה ממלכתית לחקירת האירועים בקבר יוסף, אירועים שגרמו למותו של יוסוף.

כתבנו קובי סלע עיין בעתירה, ולדבריו, יש בה בקשה להוציא צו המורה לשר הביטחון ולרמטכ"ל לפרסם פקודת יום שתבהיר כי אירוע קבר יוסף היה כשל מערכתי חד פעמי, וכי מה שמחייב את מפקדי צה"ל זוהי מחויבות לשמור על הכלל הקובע שחייל יהיה נכון לעשות כל מה שדרוש, כולל לסכן את חייו, כדי להיחלץ לעזרת חבריו, וכדי לא להשאיר חיילים פצועים בשדה הקרב.

לכתב העתירה מצורף תצהיר חתום המגלה עדות חדשה וחשובה, עדותו של רב פקד עבד הינו, קצין משמר הגבול, ומפקד קבר יוסף בזמן האירוע.

בעדותו מסר רב פקד הינו את פרטי השיחה שהתקיימה בין המח"ט לבין קצין התיאום והקישור של הפלשתינים, שיחה ששמע בעת ששהה בהר עיבל, וצפה במתרחש במתחם הקבר. רב פקד הינו שהה שם יחד עם חבורת הפיקוד הקדמית, שעמה נמנה מפקד חטיבת שומרון.

לדבריו של סא"ל במיל יצחק זאוברמן, יו"ר ארגון "אכפת", מעדות מפקד הקבר, וגם מעדות החובש וחיילים נוספים עולה כי היה סיכום מוקדם בין גורמים בצבא לגורמים פלשתיניים שהקבר יהיה מוקד לפריקת לחץ.

לדברי זאוברמן, תנועת "אכפת" ניסתה להעביר ידיעה זו לגורמים המוסמכים, אך ועדת החקירה של אלוף יאיר לא חקרה חיילים, ולא בדקה את הנושא ברצינות. לפיכך, טוען זאוברמן, נראה שזו הייתה ועדת טיוח ולא ועדת בדיקה.

התנועה, לדברי זאוברמן, תובעת לברר מיהו הגורם הבכיר, הצבאי או האזרחי, שתיאם מראש עם הפלשתינים כי לצורך פריקת זעם ההמון יתועלו המתפרעים אל קבר יוסף, ושההתפרעות תכלול יידויי אבנים, וזריקת בקבוקי תבערה בלבד.

כמו כן תובעת התנועה לברר מי היה הגורם הבכיר הצבאי או האזרחי שהורה בתחילת האירוע לעצור את פעולת כוחות החילוץ, כוחות שהיו מיועדים לפעול לחילוצו של הכוח שנקלע למצוקה במתחם קבר יוסף. התנועה תובעת לברר מה היו שיקוליו של גורם זה, והאם לא הפעילו אותו שיקולים זרים.

התנועה דורשת עוד לברר מדוע נמנע צה"ל מלהפעיל את תכנית החילוץ הקרויה "כתונת פסים" לחילוצו של מדחת יוסף הפצוע, וזאת גם לאחר שהובהר ללא ספק שהכוחות הפלשתיניים אינם מתכוונים, או אינם יכולים לחלצו משם.

שרה דורפמן מתנועת "איכפת" חשפה את העובדה כי מסוקי הקרב נשלחו רק כאשר היה ברור שמדחת יוסוף כבר אינו בחיים. לדבריה "הפעלת המסק"ר בוצעה לאחר שהיה ידוע שמדחת יוסוף נפטר, ולא כפי שהיה רשום בדו"ח של האלוף יורם יאיר".

דורפמן הוסיפה כי מהדו"ח שהוציא האלוף יאיר היה אפשר לחשוב שהמסוק נשלח כדי לאפשר לפלשתינים לחלץ את מדחת יוסוף, אך תצהירו של החובש מעיד כי בתגובה לבקשות חוזרות ונשנות שלו לחלץ את הפצוע הוא נענה כי "או טו טו מגיע ג'יבריל רג'וב לחלץ את החייל הפצוע".

לדברי החובש, את הדברים אמר המח"ט במערכת הקשר החטיבתית. החובש הוסיף כי בכל התקופה שקדמה לאירוע הובהר לחיילי מתחם הקבר הבהרה חד משמעית כי אם יתרחש אירוע יהיה על החיילים להתגונן דקות אחדות בלבד, משום שמיד תופעל תכנית "כתונת פסים", וכוח שהוכן לכך ייכנס למתחם כדי לחלץ את החיילים, וכדי לעזור להם.

מתברר גם כי גורמי צה"ל ופיקוד בכירים נמצאו כ 800 מטרים בלבד ממקום האירוע, ובקרבתם היה כוח צבאי שהיה מוכן ליציאה לביצוע חילוץ. בלשון הרמטכ"ל בעדותו - היו טנקים ונגמש"ים עם תכנית מוכנה ועם סדר תנועה על הציר, מוכנים לפעולה. בכל רגע היה אפשר להכניס אותם פנימה לזירת הקרב.

נוסף על כוחות אלו עמדו לרשות המפקדים הבכירים צלפים, שיכלו לסייע לכוח הנצור בירי מדויק ממקום הימצאם, בלא שתידרש כניסה למתחם הקבר. על פי תצהירו של רב פקד עבד הינו הצלפים בתצפית "נוגה 2" לא פעלו לפי הפקודות והפק"לים. הם לא ירו, ולא פגעו במקורות האש שכוונו אל הקבר.

זאת על פי פקודה שפקד מח"ט שומרון. יו"ר תנועת "אכפת" סא"ל במילואים זאוברמן הוסיף בעתירה כי מהדברים עולה בבירור שמישהו לא איפשר לעשות את הפעולה הצבאית הנחוצה. הוא אמר כי אין הוא יודע מי החליט על מניעת הפעולה: האם הרמטכ"ל החליט זאת או שר הביטחון. השאלה ניצבת משום שאיש לא חקר אותה, אמר.

בעקבות קבלת העתירה הורה הבג"ץ בערב ראש השנה לממשלה וליתר הנתבעים בעתירת "אכפת" להגיש את תגובותיהם בתוך 30 יום.
