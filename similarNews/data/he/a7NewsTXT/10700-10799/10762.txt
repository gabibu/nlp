

קבוצת "חשבון נפש" פנתה היום לבג"צ בנושא כניסתו של יוסי ביילין לאזורים שבשליטת הרש"פ. נציגי הקבוצה אומרים כי שר הבטחון לא אישר את כניסתו של ביילין לאזורים אלו כפי שטען בפני הפרקליטות.

לפני כמה ימים, עם עתירתה של קבוצת "חשבון נפש" לבג"צ נגד ראש הממשלה, שר הבטחון והיועץ המשפטי לממשלה, טענו נציגי הקבוצה באמצעות עו"ד נפתלי ורצברגר כי לא ייתכן שאזרחים המזוהים כאנשי שמאל ייכנסו לשטחי הרש"פ כדי להפגש עם ראשי המחבלים ברמאללה, כאשר הכניסה לשטחי הרש"פ אסורה על פי חוק.

הפרקליטות טענה בפני בג"צ, כי ביילין ומלוויו נכנסים לשטחי הרש"פ באישור שר הבטחון בלבד. עו"ד אסנת מנדל מהפרקליטות אף טענה, כי ביילין הבהיר לה כי הוא ומלוויו נכנסים לשטחי הרשות באישור שר הבטחון בלבד. לפני כל כניסה לשטחי הרשות, טענה הפרקליטות, פנה למזכירו הצבאי של שר הבטחון בנימין בן אליעזר כשהוא מפרט בפנייתו את מטרת כניסתו ופרטי המלווים.

מה שהפרקליטות לא ידעה, היא עובדת פנייתם של נציגי קבוצת "חשבון נפש" לשר הבטחון לפני חודש. בפניה התבקש השר להתייחס למתן אישורי הכניסה לביילין במידה והיו כאלה. בתשובתו ענה שר הבטחון, כי לא נתן היתר לביילין להכנס לשטחי הרשות.
