

ביום שישי הערבים חיללו את בית העלמין העתיק בחברון.

דוברת היישוב, אורית סטרוק, סיפרה כי זאת הפעם השנייה בשבוע זה, שהפלשתינים שוברים את המצבות וכן את הרצפות בבית העלמין האשכנזי. הדוברת הוסיפה כי אנשי היישוב היהודי בחברון מזועזעים מהמחזה הנורא של ההרס והחורבן במקום.

"אם היהודים היו נוגעים בקבר אחד של המוסלמים, זה היה עושה כותרות בכל העולם", אמר דוד ולדר, תושב היישוב היהודי בחברון. "לא ייתכן שחיילים הנמצאים בעמדה הסמוכה למקום, לא שמעו את שבירת המצבות בבית העלמין. בעבר ניסינו להקים כולל קטן בצריף הסמוך לבית העלמין העתיק בחברון, אך צה"ל סירב לתת את האישור הנדרש. לאחר מכן הערבים שרפו את הצריף."

ועד חברון דורש ממחוז ש"י של משטרת ישראל שתקים צוות חקירה מיוחד לחקירת ההרס בבית העלמין העתיק, כפי שהקימה לחקירת הצתת חנות ערבית.

חורבן מצבות יהודיות ליד חללי תרפ"ט וליד שלהבת פס איננו פחות חמור מחנות ערבית.
ההרס נובע מאוזלת יד מכוונת של הצבא והמשטרה בהגנה על בתי העלמין בחברון.
