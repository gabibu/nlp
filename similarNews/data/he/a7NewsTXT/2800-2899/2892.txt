

שר הבינוי והשיכון נתן שרנסקי סבור כי הממשל האמריקני הוא ידידותי כלפי ישראל. "אולי אין בלבם אהבה גדולה ליהודים, אבל אין ספק שהם רואים את ישראל כמדינה דמוקרטית, בעלת ערכים כמו בארה"ב", אמר שרנסקי בשיחה ביומן ערוץ 7. "הם בהחלט מבינים כי ערפאת הוא רודן, וכי הוא רחוק מהערכים שלהם. הם רואים כי אין שום מקום להשוואה מוסרית בין ישראל לבין הרשות הפלשתינית. אני חושב שעם הממשל הזה אנחנו יכולים להגיע להבנה ברוב הנושאים".

בעניין הבנייה היהודית ביש"ע, ציין שרנסקי כי דרישתה של ארה"ב מישראל להפסיק את כל הבנייה ביישובי יש"ע אינה חוקית, והצהיר כי ישראל לא תקבל אותה. שרנסקי סיפר כי לפני שבועיים ביקר בארה"ב, והתרשם כי כאשר אנו מסבירים נכון ובנחישות את עמדת ישראל, הדברים מתקבלים.
"המדיניות שאנו אמורים להסביר בארה"ב בנושא ההתיישבות ביש"ע מבוססת על פשרה שהגענו אליה בתוך הממשלה: אין בונים יישובים חדשים, אך מחזקים יישובים קיימים. כך נמשיך לעבוד, וכך נצהיר באוזני הממשל. חשוב מאד כי נציגי ישראל ידברו בשפה ברורה וחד משמעית. הלחץ האמריקני מגיע רק כאשר אנו משדרים חולשה. כאשר הם מבינים שאנו עומדים על העקרונות שלנו, אף אם אין הם מסכימים איתנו, הם מבינים את עמדותינו, ומקבלים אותן".

שרנסקי טוען כי הסכמתה של ישראל לקבל את ועדת מיטשל הייתה טעות פוליטית. עם זאת, אין הוא רואה במסקנותיה נזק רציני לישראל. "בסופו של דבר לא האשימה הוועדה את ישראל ואת אריק שרון במהומות, דבר שערפאת קיווה לו, ואני חושב כי אין נשקפת סכנה שינסו לשלוח לכאן כוח רב לאומי".
את הפעילות של צה"ל ביש"ע בחודש האחרון מגדיר שרנסקי כ"עלייה של כמה מדרגות", ובהקשר זה הוא מדבר בשבחה של הקמת ממשלת האחדות. הוא מציין כי כוחה של ממשלת האחדות טמון ביכולתה לבצע פעולות אשר ממשלות צרות, מימין ומשמאל, אינן יכולות לבצע. "ממשלת אחדות נהנית מעוצמה רבה, והיא יכולה להרשות לעצמה לנקוט צעדים קשים מבלי להסתכן בכך שבגללם ייווצר קרע בעם. אמנם הייתי רוצה לראות תוצאות יותר מהירות, אבל אני מבין כי חשוב מאד שרוב העם יתמוך במהלכיה של הממשלה. אני חושב שאנחנו מתחילים לראות תוצאות".
