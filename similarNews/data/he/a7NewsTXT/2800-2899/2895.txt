

ביום שישי שבו מביקור בניו יורק משפחות חיילי צה"ל הנעדרים, וטענו כי הביקור היה מאכזב עד מאד. יעקב אביטן, אביו של החייל החטוף עדי אביטן, סיפר לערוץ 7 כי מתברר שהביקור היה מאורגן ברישול רב.

"בבואנו לניו יורק", מספר אביטן, "לא קיבלנו תכנית של הביקור מהקונסוליה שם. אומנם ראיינו אותנו
עיתונאים אחדים, אך שום ראיון לא שודר. אינני יודע על מי להטיל את האחריות לכשל זה".

עוד סיפר אביטן: "הוזמנו לארוחת ערב של אייפ"ק (ארגון יהודי המגייס תמיכה בקונגרס למען ישראל). אחד מנציגי המשפחות היה אמור לנאום שם כשלוש דקות. נאמר לנו כי שר החוץ ינאם אף הוא, וכי בנאומו הוא יעלה את הנושא שלנו, אך הדבר לא נעשה. יתרה מזאת: כשהגענו לאולם, איש לא ידע מי אנחנו. ישבנו שם מבוישים. ראשי אייפ"ק עלו בזה אחר זה לנאום, אולם איש מהם לא הזכירו בנאומו כלל את נושא הבנים שלנו.

לבסוף עלה שר החוץ שמעון פרס לנאום. ציפינו שיגיד מילה על הילדים שלנו, אך אף הוא כלל לא הזכיר אותם. רק כשאחד המלווים שלנו ניגש אליו והסביר לו כי המשפחות כאן, עלה פרס שוב על הבמה, ואמר מילים אחדות על העניין שלנו, אבל זה היה מאוחר ולא יעיל. כך נוצר מצב שהקהל לא ידע כלל שאנחנו שם.

אנחנו מצדנו ישבנו בכניסה לאולם, והצגנו חומר ובו תיקים עם מדבקות, עם תמונות, וכדומה, אך איש לא ניגש אלינו, ואיש גם לא הסב את תשומת לבם של משתתפי האירוע אלינו. איזו הרגשה מעליבה!"
גם פגישתם של נציגי המשפחות עם מזכ"ל האו"ם קופי אנאן לא הייתה מוצלחת. לא נאמר בה דבר בעל משמעות. זאת לאחר שבעה חודשים שבהם אנאן כלל לא רצה לפגוש את משפחות החיילים החטופים.

בסופו של דבר סיכם אביטן בצער: "אין לנו שום מידע חדש על הילדים".
