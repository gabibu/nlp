

עיריית תל אביב התירה להנהלת קניון דיזינגוף סנטר לפתוח היום את אזור הקניון שלא נפגע בדליקה.

מעיריית תל אביב נמסר כי הנהלת הקניון נעתרה לדרישות כיבוי האש. העיריה תציב בימים הקרובים צוות כיבוי אש או כבאית במקום, במקרה שיידרש מענה ראשוני במקרה שריפה. כמו כן הודיעה ההנהלה כי תתקין גלאי עשן ותכפיל את מספר צינורות כיבוי האש במקום.

בתוך כך נחתם ביום חמישי הסכם על פיו התחייבה הנהלת הקניון להתקין מערכת כיבוי אוטומטית בתוך שנה. נציבות הכבאות הראשית אישרה את ההסכם.

כזכור, ביום רביעי הודיעה העיריה על הוצאת צו סגירה מנהלי לקניון, שפעל בלא רשיון, אולם בעקבות ההסכם שנחתם ביום חמישי התירה העיריה להנהלת הקניון לפתוח ביום שישי את חלקו הדרומי של הקניון וכן את החנויות שפתחיהן נמצאים ברחוב המלך ג'ורג'.

בדליקה שפרצה ביום שלישי בקניון עלו באש ארבעים חנויות והקניון נסגר. הנהלת הקניון משקיעה מאמצים רבים על מנת להשיב את הקניון לפעילות בהקדם האפשרי.
