

ח"כ מוסי רז ממרצ תיכנן לערוך ביקור תנחומים אצל משפחת הרשקוביץ מעפרה, שבנה אסף נהרג בפיגוע ירי בשבוע שעבר. אלא שבעקבות כוונתו להפגין לאחר הביקור נגד המאחז שהקימו המתיישבים באזור הרצח, סירבה המשפחה לקבל את פניו.

רז תכנן מייד לאחר ביקור התנחומים להפגין יחד עם יו"ר מרצ יוסי שריד, במאחז שהוקם בצומת ה-T, בו נרצח אסף הרשקוביץ.

מועצת יש"ע דרשה כתנאי לביקור המשפחה כי ההפגנה תבוטל, אך במרצ התעקשו שלא להתנות תנאים לביקור. עקב כך החליט רז לבטל את הביקור, והוא ושריד יקיימו את ההפגנה כמתוכנן.

"הבהרנו לח"כ רז שאם הוא בא אלינו אנחנו מבקשים שלא יעשה מעשה פוליטי בדרך אלינו או בדרך מאיתנו. ביקשנו שלא יפגין במאחז אך הוא הודיע שלא יוותר על כך ולכן הודענו שהוא לא רצוי אצלנו", מסרה קרובת משפחה של משפחת הרשקוביץ.

דובר מועצת יש"ע, יהושע מור יוסף אמר בתגובה על ההאשמות כאילו המועצה לחצה על המשפחה לבטל את הביקור: מועצת יש"ע לא לחצה על המשפחה לבטל את הביקור. המשפחה קיבלה עדכון כי ח"כ רז מתכוון לרתום את הביקור לצרכים פוליטיים והם הבהירו לו שזה לא מקובל".

לדבריו, "אנחנו רואים שהשמאל הקיצוני ביקש לרתום את האבל לצרכיו הפוליטיים. עובדה שכאשר היתננו את הביקור אצל המשפחה בכך שהם לא יבקרו במאחז הם לא הסכימו לבטל את ביקורם במאחז".
