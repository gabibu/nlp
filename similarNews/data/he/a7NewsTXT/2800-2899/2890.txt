

הלילה, לאחר ירי המרגמות לכיוון היישוב נצרים החליט הדרג המדיני כי צה"ל ייכנס, בפעם השנייה, בתוך פחות מ 12 שעות, לשטחי A באזור   שטחי הרשות הפלשתינית.

בעקבות ההחלטה ירה טנק של צה"ל שלושה פגזים והחריב מבנה בטול כרם, שממנו נורתה אש אל מוצבים של צה"ל ומג"ב באזור. לאחר שלא פסק הירי נכנס כוח רגלי של צה"ל לטול כרם והרס בדחפורים עמדה של המשטרה הפלשתינית.

פעולה זאת נעשתה לאחר שבבוקר אתמול תפס כוח רגלי של צה"ל בתים אחדים ברכס בית ג'אלה, בתוך שטחי A, החולש על כביש המנהרות מירושלים לגוש עציון.

בשלב הראשון של הפעולה הפגיז צה"ל מבנים אחדים ששימשו עמדות ירי של הפלשתינים.
פעולת צה"ל באה בתגובה להתקפות פלשתיניות על מוצבי צה"ל אתמול בשעות הבוקר. בפעולה
נפצע חייל צה"ל פצעים קלים מאד. הערבים דיווחו על הרוג אחד, ועל 17 פצועים.

דובר צה"ל הודיע כי שעות אחדות לאחר הפעולה נסוגו חיילינו מן הבתים שתפסו. בעקבות פעולת צה"ל נסגר כביש המנהרות ונפתח לסירוגין.
