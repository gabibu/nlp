

שר התחבורה, ד"ר אפרים סנה אישר את רכישתם של חמש קטרים חדשים לרכבת ישראל בעלות של 50 מיליון שקל, זאת בנוסף לתוכנית ההצטיידות הרב-שנתית של הרכבת שאושרה לאחרונה.

שר התחבורה מסר כי רכישת הקטרים החדשים תאפשר לרכבת לחדש את צי הקטרים הישן להגדיל באופן משמעותי את זמינות הרכבת במספר קווים פרבריים. כמו כן היא תפתור את מצוקת המחסור בקטרים שנוצרה בעקבות הגידול במספר הנוסעים ברכבת בשנים האחרונות.

שתי רכבות דו-קומתיות ראשונות הכוללות ארבעה קרונות הגיעו ארצה לפני כשבוע ויכנסו לשרות במהלך חודש הבא. בכל רכבת דו-קומתית יש למעלה מ-500 מקומות ישיבה.

שר התחבורה ציין כי משרדו ימשיך בהאצת תוכנית ההשקעות בתשתית המסילתית וברכישתם של קרונות חדשים וציוד רכבתי גם בשנים הבאות. לדבריו, בכל אחת מן השנים הקרובות יושקעו תקציבים הגדולים פי-שלושה מאלה שהושקעו בעבר בתשתית המסילתית במדינת ישראל.

