

היועץ המשפטי לממשלה, אליקים רובינשטיין, שיגר מכתב לשופטי בג"צ ובו הוא מבהיר את עמדתו בעניין שליחויות עומרי שרון.

"ככל שמדובר בצורך לקבוע שליח בין ראש הממשלה לראש הרשות הפלשתינית העיקרון הוא כי אין למנות קרוב משפחה לביצוע שליחויות כאלה באורח סדיר. בעיקרון זה ייתכנו חריגים. רק בנסיבות מיוחדות וקונקרטיות ובמקרים ממוקדים שיש בהם פיקוח נפש אמיתי המצדיק שימוש דווקא בבנו של ראש הממשלה על פני האפשרויות האחרות להעברת מסרים. שימוש יעשה רק לאחר שהיועץ המשפטי לממשלה יקבע כי הדבר ניתן מבחינה משפטית בהסתמך על חוות דעתו של גורם בטחוני-מקצועי מוסמך אשר מטבע הדברים יינתן לה משקל רב", כותב היועמ"ש לשופטי בג"צ.

היועץ המשפטי לממשלה הסתייג מהאפשרות שבכל פעם שהחלטתו לא תשא חן בעיני ראש הממשלה, יוכל שרון לעתור לבג"צ.


