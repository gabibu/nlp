

התקשורת בארץ איננה מקדישה תשומת לב מספקת לנושא המים. בערוץ 7, לעומת זאת, שבים ומראיינים אנשי מקצוע בתחום זה, וזאת כדי לתת למאזיני הערוץ ולקוראיו באינטרנט תמונה מהימנה על המצב.

באחרונה חברו יחדיו מקצוענים בתחום המים מכל הקשת הכלכלית פוליטית, והקימו גוף חדש בשם "האיגוד הישראלי למים".

"מדובר במהנדסי תכנון, באנשי ביצוע, בתעשיינים, בעורכי דין, בחוקרים, ובאנשים מהממסד הממשלתי והרשויות המקומיות. כולם מבקשים לעזור למדינת ישראל לפתור את מצוקת המים בארץ". כך סיפר לערוץ 7 הפרופסור אבנר עדין, מנהל המעבדה המרכזית לטכנולוגיה של הטיפול במים באוניברסיטה העברית בירושלים.

פרופ' עדין איננו איש בשורה: "מצב משק המים בישראל חמור מאד", הוא אומר. "כל מקורות המים: הכנרת, אקוויפר החוף ואקוויפר ההר ירדו אל מתחת לקווים האדומים. לקראת החורף נגיע למצב שבו יהיה צורך להפסיק במקומות שונים את השאיבה, וזאת מחשש לחדירת מים מליחים אל מקורות המים, תהליך שאם אכן יתחיל הוא עלול להסב למשק המים נזק בלא תקנה. כל מה שמתרחש עכשיו מצביע על אוזלת ידן של ממשלות ישראל בשלושים השנים האחרונות".

ואשר לפתרונות המוצעים למצב הקשה, אומר הפרופסור עדין: "ברור שיש לחסוך במים, אך אין להיות קיצוניים. אין לייבש את הגינות ואת שטחי העיבוד החקלאיים. החקלאות, אין לשכוח, מבטאת את הקשר של העם עם הארץ. מה שיש לעשות כדי לחסוך במים הוא לצמצם את הצריכה, והדבר אפשרי. כמו כן אפשר להקטין את הסבסוד הבלתי מוצדק של המים לחקלאות. אם המים לחקלאות יהיו יקרים, יצמצמו החקלאים את הצריכה.

להערכתי, אם יינקטו צעדים מהירים, נוכל לעבור את הקיץ הקרוב בשלום. למשל, במקומות שונים שבהם שפכים זורמים לנחלים או לים, אפשר להקים מתקני טיהור, או להשתמש בהם להשקיה, במקום במים מתוקים".

אנשי "האיגוד הישראלי למים" מתכוונים להגיש לממשלה המלצות שונות, ואף ללחוץ עליה לבצע החלטות. "נעזור לממשלה לתכנן תכניות לטווח ארוך, ולא להתמקד בגישה קצרת הטווח הרווחת אצל הפוליטיקאים", מדגיש פרופ' עדין.
