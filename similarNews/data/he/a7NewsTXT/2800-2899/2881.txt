

הסוכנות היהודית מתכוונת להשקיע מאמץ גדול יותר לעידוד העליה מהקהילות היהודיות בדרום-אמריקה, צרפת ודרום-אפריקה וכן מהערים הגדולות ברוסיה ומדינות חבר העמים, כך אמר יו"ר הנהלת הסוכנות היהודית סלי מרידור במסיבת עיתונאים שכינס לסיכום פעילות הסוכנות היהודית בשנת 2000.

מהנתונים עולה כי ישנה ירידה של לפחות 40% במספר בני הנוער שהגיעו לתוכניות חינוכיות בישראל בשל המצב הבטחוני.

בשנת 2001 צפויה ירידה גם במספר העולים מחבר העמים. על-פי הערכות בסוכנות היהודית יגיעו כ-50,000 עולים. זאת, בשל ההתייצבות במצב הפנימי ברוסיה עם בחירתו של הנשיא פוטין ומנגד השפעת האירועים הבטחוניים בישראל.

יו"ר הסוכנות הוסיף כי מאתיופיה ממשיכים להגיע כ-100 עולים בכל שבוע ובסך הכל כ-5,000 עולים לשנה. מרידור אמר כי ישנם קשיים גדולים בקליטתם של העולים בישראל.
