

"יש בדו"ח חלקים חיוביים שמקובלים על ישראל לעומת חלקים שאינם מקובלים", כך אמר השר דני נווה שקיבל לידיו ביום ו' מידי שגריר ארה"ב בישראל מרטין אינדיק את טיוטת דו"ח ועדת מיטשל, שבדקה את הנסיבות לפריצת מלחמת הרש"פ בישראל.

השר נווה פתח בהתייעצויות עם נציגי משרד ראש הממשלה, משרד הביטחון ומשרד החוץ כדי לגבש את ההערות שתגיש ישראל על הדו"ח.

הדו"ח כולל 32 עמודים, וההערות צריכות להימסר לוועדה עד ל-15 במאי.

בירושלים הביעו גורמים מדיניים קורת רוח מכך שהוועדה לא קיבלה את דרישת הפלשתינים לשלוח לאיזור כוח משקיפים בינלאומי. בדו"ח נקבע כי צעד כזה חייב להעשות על דעת שני הצדדים.

גורמים בלשכת ראש הממשלה הביעו קורת רוח גם מכך שהוועדה קבעה כי האירועים האלימים לא החלו בגלל ביקורו של שרון בהר הבית. עם זאת, הוועדה ציינה כי ניתן היה לצפות שביקור כזה יכול להתפרש על ידי הפלשתינים כפרובוקציה.

בישראל מקבלים גם את המתווה הכללי שהציעה ועדת מיטשל להפסקת האלימות ולחידוש המו"מ. בדו"ח ישנה קביעה ברורה וחד משמעית לצורך להפסיק את האלימות ללא תנאי. וועדת מיטשל קראה לרשות הפלשתינית להתנער פומבית מהאלימות וכן כלולות בדו"ח דרישות לנקיטת צעדים קונקרטיים להפסקת האלימות, כמו איסוף כלי נשק בלתי חוקיים ומעצר טרוריסטים.

לעומת זאת, בישראל מסתייגים מקביעת הוועדה כי ישראל צריכה להפסיק כל בנייה ביישובים, לרבות בנייה לצורך ריבוי טבעי. "הגישה לטעמנו שמובעת בנושא ההתנחלויות עומדת בסתירה להסכמים שהנושא ידון בדיונים על הסדר הקבע", אמר מקור בלשכת ראש הממשלה.

ישראל גם תסתייג מטענת הוועדה כאילו היא מפעילה נשק קטלני נגד מפגינים לא חמושים. "נסביר לוועדה כי הפלשתינים משתמשים בהפגנות שלהם בנשים וילדים שמאחוריהם מסתתרים אנשים חמושים. צה"ל פועל בריסון מקסימלי עם הוראות ברורות לפתיחה באש", אמר השר דני נווה לכתב עתי"ם.

במהלך סוף השבוע קיבל ראש הממשלה אריאל שרון עידכון מפורט על הדו"ח ומסקנותיו. בישיבת הממשלה ביום א' צפוי השר נווה להסביר את מימצאיו העיקריים של דו"ח מיטשל לשרי הממשלה.



