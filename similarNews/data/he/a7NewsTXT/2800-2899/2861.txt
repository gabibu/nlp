

בעקבות הירי הפלשתיני המסיבי לכיוון עמדות של צה"ל סמוך לעיירה בית ג'אלה מאז שעות הבוקר היום, ביצע כוח של צה"ל לפני הצהרים פעולה צבאית נרחבת בכפר תליתאקומי הסמוך לעיירה.

בשלב ראשון הפגיז צה"ל מספר מבנים ששימשו כעמדות ירי של הפלשתינים ומשלא פסק הירי נתפסו המבנים על ידי כוח רגלי של צה"ל. החיילים התמקמו במבנים וירו מהם לכיוון המחבלים הפלשתינים, ביניהם שוטרים חמושים של הרשות הפלשתינית.

תוך כדי חילופי האש ניהלו כוחות צה"ל מו"מ עם הרשות הפלשתינית בבקשה מהם להפסיק את הירי ולהשתלט על היורים.

לאחר שעות אחדות נסוגו החיילים מן הבתים שתפסו למרות שהאש נגדם לא הופסקה.

מצה"ל נמסר כי חייל אחד נפצע קל כתוצאה מהירי וטופל במקום.

מפקד כוחות צה"ל ביהודה ושומרון, תת אלוף בני גנץ אמר בתדרוך לעיתונאים בעקבות פעולת צה"ל כי "כוחות צה"ל נכנסו לעומק של 100 עד 200 מטרים לתוך שטחי A בבית ג'אלה, פגעו בכמה פלשתינים חמושים שירו לעברם. ואחר כך יצאו והתמקמו בגבול שבין שטח C ל-A".

לדברי תת אלוף גנץ, "מדובר בפעולה שנועדה לתכלית מבצעית טקטית, לאחר שהבוקר פתחו הפלשתינים באש משלושה מוקדים שונים לעבר כוחות צה"ל. בין השאר, ממקומות סמוכים למחסומים של המשטרה הפלשתינית".
