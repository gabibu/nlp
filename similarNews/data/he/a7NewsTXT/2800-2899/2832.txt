

ביום שישי ביקר ראש הממשלה אריאל שרון ביישובים עצמונה ומורג הנמצאים בגוש קטיף. תושבי הגוש מדווחים על הביקור כביקור הסטורי שכן שרון הוא ראש הממשלה הראשון המבקר ביישובי הגוש.

(צילום: שדרים - תיעוד חזותי)


בעצמונה נפגש רה"מ עם התושבים ועם תלמידי המכינה הקדם צבאית ביישוב, ובמורג נפגש עם מזכירי היישובים של גוש קטיף ועם חברי המליאה של מועצת חוף עזה.

כל הביקור נמשך כשעתיים תחת אבטחה כבדה של כוחות הביטחון.

רה"מ שרון אמר בביקור כי הוא בא לחזק את המתיישבים וכי הוא יוצא מחוזק מאוד מהביקור. הוא שב והצהיר כי ישראל לא תנהל מו"מ על הסדר מדיני עם הפלשתינים כל עוד הטרור יימשך.

בדבריו הוא קרא לח"כים מהמפד"ל להצטרף לממשלה ואמר כי הוא זקוק להם בקבינט הבטחוני ובקבינט החברתי.

ראש המועצה האזורית חוף עזה, אהרון צור, הודה לרה"מ שרון על ביקורו ואמר שהמסר של הביקור הזה הוא שארץ ישראל שייכת לעם ישראל.
