

תלונה במשטרה הוגשה הבוקר נגד המופתי של ירושלים עכראמה צאברי. זאת בעקבות האישור ה"הלכתי" שהעניק ליו"ר הרש"פ אבו מאזן להוציא להורג חמישה עשר משתפי פעולה עם ישראל.

את התלונה הגיש חבר מועצת ירושלים מטעם המפד"ל דוד הדרי, כך מדווח כתבנו שמעון כהן. הדרי טוען כי "לא יתכן שהמשטרה תרדוף ותסתום פיותיהם של רבנים בחשד להסתה על כל אמירה מצידם, ומנגד, ולהבדיל, מופתי המקבל משכורת ממדינת ישראל יכול לפסוק היתר להוצאה להורג של משתפי פעולה בטחונית עם ישראל".

לתלונתו צירף הדרי מכתב למפקד מחוז ירושלים ניצב אילן פרנקו ובו הוא מבקש מפרנקו "לפקח באופן אישי על מיצוי החקירה כנגד המופתי וזאת בחשד של סיוע לרצח ופגיעה בבטחון המדינה".

במכתבו מבהיר הדרי כי פסק ההיתר להוצאה להורג "סולל את הדרך בפני הרשות הפלסטינית והעומד בראשה, לבצע רצח המוני באנשים אלו אשר כל פשעם הוא שסייעו בשמירה על בטחונה של מדינת ישראל. בכך הופך השייח צברי   תושב ירושלים, למסייע לרצח ולפוגע פגיעה של ממש בבטחונה של מדינת ישראל".

את ההשוואה להתייחסות המשטרתית לרבנים מביע הדרי גם במכתבו לפרנקו ""לא יתכן כי בימים אלו, כאשר כל התבטאות של רב (יהודי) נבחנת בשבע עיניים (בגין הסתה וכד'), פעילות סיוע לרצח המבוצעת על ידי איש דת מוסלמי, עוברת בשתיקה וללא כל חקירה. אודה לך באם תדאג כי העניין ייחקר ביסודיות ובאם אכן בוצעו העבירות אבקשך לדאוג למעצרו המיידי של השייח עד תום ההליכים, ולהגשת כתב אישום נגדו".

הדרי. לעצור את המופתי עד תום ההליכים

כתבנו מזכיר כי לסוגיית פסק ההיתר להוצאה להורג התייחס גם השר שרנסקי שפנה לראש הממשלה אריאל שרון בדרישה שישראל תביא למניעת ההוצאה להורג לפועל. שרנסקי מזכיר את הדרישה מישראל לשחרור מחבלים וטוען כי לא ייתכן שבמקביל לדרישה הפלשתינית יירצחו משתפי פעולה עם ישראל על ידי המשטר ברש"פ.

יצויין כי העתקים ממכתבו של הדרי לניצב פרנקו נשלחו גם לשר לבטחון פנים גדעון עזרא, שרת המשפטים ציפי לבני, השר לענייני ירושלים נתן שרנסקי, היועץ המשפטי לממשלה ומפכ"ל המשטרה קראדי. (ש)
