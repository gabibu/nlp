

בתום הפגישה בין שר הביטחון שאול מופז ואבו מאזן, הודיע מופז כי תוך ימים ספורים תעבורנה הערים יריחו וטול כרם לידי הרש"פ. אבו מאזן דרש בפגישה להגדיל את שטח השיפוט הפלסטיני ולהחילו גם על הכפרים הערביים.

כתבנו משה פריאל מדווח כי במסיבת העיתונאים שנערכה במחסום ארז לאחר הפגישה הגדיר מופז את פגישתו עם אבו מאזן כחיובית ואמר שתוצאותיה נוגעות קודם כל לביטחונם של אזרחי מדינת ישראל ולהמשך של הדיאלוג מול הרש"פ מתוך תקווה ועמידה על לחימה בטרור ופירוק תשתיות הטרור על מנת לקדם את הדיאלוג לעתיד.

"סיכמנו מספר נושאים שנוכל לקדם בעתיד הקרוב. התחום הראשון הוא המשך הפגישות של הוועדות השונות ובמגוון נושאים שקשורים לביטחון, התחום השני הוא סוגיית ההקלות הנדרשות על מנת לאפשר חיים יותר תקינים לאוכלוסיה הפלסטינית ולהקל עליה", אמר מופז והוסיף שהחלטות נוספות התקבלו גם בנוגע לצעדים הקשורים בהעברת האחריות הביטחונית. "ברצועת עזה האחריות כבר עברה ואנו מצפים לפעילות של כוחות הביטחון הפלסטינים ביתר שאת ובימים הקרובים נעביר שתי ערים נוספות לאחר מפגש המפקדים שיתקיים מחר, הערים יריחו וטול כרם".

לדברי מופז, המדיניות המנחה את ממשלת ישראל היא מדיניות "צעד אחר צעד". "אנחנו חייבים להתקדם מאוד בזהירות ובצורה מדודה, עקב בצד אגודל, כי מדובר כאן מצד אחד בביטחונם של אזרחי מדינת ישראל שנמצא מעל לכל דבר ובה בעת, מתוך הסתכלות עתידית ארוכת טווח, במציאות חיובית מול הרש"פ".

כתבנו קובי פינקלר מוסר כי השניים קבעו להפגש פעם נוספת בתוך מספר ימים כדי לוודא שהדרישות הישראליות אכן ימומשו.

במהלך הפגישה העביר אבו מאזן דרישה שהשיחות על העברת האחריות הביטחונית תתנהלנה לפי טריטוריות של נפות ולא ערים על מנת להרחיב את השטח השיפוטי שהאחריות הפלסטינית.

מופז השיב לאבו מאזן כי ההצהרות שלו בתקשורת ביחס להתמודדות עם הטרור לא עולות בקנה אחד עם מה שמתרחש בשטח והציג בפניו את ההתחמשות של הפלסטינים במטעני חבלה ואמצעי לחימה.
דבריו של מופז באים לאחר שהונחה היום אחרי הצהרים על ידי ראש הממשלה, אריאל שרון, לדרוש מהפלסטינים לפעול בנחישות כנגד הטרור ולא להסתפק בהצהרות.

יש לציין כי במהלך הפגישה בין מופז לאבו מאזן ירו מחבלים שתי פצצות מרגמה. אחת התפוצצה סמוך היישוב נצרים שבגוש קטיף והשניה ביישוב גדיד. ב"ה, אין נפגעים בשתי התקריות.
