

בדיון שקיים ראש הממשלה, אריאל שרון, הוחלט כי חיילי צה"ל יוצבו כשומרים ליד בתי מתיישבי גוש קטיף וצפון השומרון לאחר שבעלי הבית יפונו ממנו. עלות הלנת המפונים בבתי מלון תהיה בין 30 ל-40 מיליון ש"ח.

ההחלטה התקבלה אתמול (ג') בעקבות ההערכות שלאחר פינוי הבתים מדייריהם ישתלטו עליהם מתנגדי העקירה.

בדיון שערך ראש הממשלה השתתפו גם שר הביטחון, שאול מופז וראש מינהלת ההתנתקות, יונתן בשיא, שהציעו לפנות 450 קרוואנים ריקים שנמצאים בגוש קטיף ובצפון השומרון עוד לפני ביצוע פינוי התושבים מבתיהם, אך השרים האחרים שהשתתפו בדיון החליטו שלא לעשות זאת עד לפינוי הכללי.

עדכון נוסף שמסר יונתן בשיא במהלך הדיון נגע לסוגיית שיכון המשפחות המפונות בימים הראשונים לאחר גירושן מביתן. לדבריו, מנהלת ההתנתקות כבר החלה לשריין מקומות בבתי מלון והעלות הצפויה של ההלנה בבתי המלון תהיה בין 30 ל-40 מיליון שקל.
