

מזכ"ל מועצת האיחוד הכלכלי הערבי, הד"ר אחמד גוילי, הודיע כי השלב השני של הסכם אזור הסחר החופשי הערבי שיושם החל מתחילת השנה יתבטא במעבר לאיחוד מכסים מלא בין מדינות ערב.

על פי ההסכם, יוקם בשנת 2008 אזור מכס מאוחד בין שש עשרה מדינות ערב החתומות על הסכם אזור הסחר החופשי בכוונה להגיע לאיחוד מכסים מלא, איחוד מיסים, תקנים, תהליכי מכס וכדומה בכל המדינות הערביות.

שלב מתקדם יותר של ההסכם יהיה, על פי דברי מזכ"ל מועצת האיחוד הכלכלי הערבי, הקמת שוק ערבי משותף בשנת 2015 ולאחר חמש שנים יוקם איחוד כלכלי ערבי שמטרתו להתחרות בגושים הכלכליים הגדולים בעולם.

ד"ר גוילי, אשר שימש בעבר בתפקיד שר האספקה במצרים וכיום הוא בכיר בליגה הערבית, הודיע שהקמת האיחוד הכלכלי הערבי נועדה על מנת להתמודד עם האתגרים שמציבים הסכמי גאט מבחינת ביטול מכסות היצוא שהוענקו למדינות ערב. לדבריו, 50% מהיקף הסחר בעולם עוברים באזור המזרח התיכון ועל מדינות ערב לדעת לנצל זאת לטובתן.
