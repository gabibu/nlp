

ועדת הכלכלה של הכנסת תוקפת את הכוונה לממן מכספי המדינה את התיקונים שימנעו את קריסת מלון נוירוונה בים המלח, סכנה שהגורם לה הוא התעלמות שרי אוצר מהסכנה הנגרמת ממפעלי ים המלח.

הבוקר, נדונה בועדת הכלכלה, הצעת חוק למימון הגבהת הסוללה להגנת מלון נירוונה שבחמי זוהר, מפני הצפה.

החשש המרכזי שהוצב בפני חברי הוועדה הוא שמפלס בריכה 5 של מפעלי ים המלח, עולה בכל שנה בכעשרים סנטימטרים, כתוצאה משאיבה של המפעל והצטברות משקעים בקרקעית. מי הבריכה המלוחים, מאיימים להציף את בתי המלון על קו החוף וכבר פגעו ביסודותיהם ובמערכות הביוב והחשמל.

הצעת החוק שנדונה היום מוסיפה גם את מלון נירוונה לתוכנית הגבהת הסוללה בעין בוקק, שאושרה ב"חוק ההסדרים 2004", אך אינה מוסיפה את הגבהת הסוללה מול היישוב נווה זוהר. על פי הצעת החוק, המדינה תממן חצי מעלות התוכנית, שישית תמומן ע"י בתי המלון, שישית ע"י המועצה האזורית תמר ושישית ע"י מפעלי ים המלח.

יו"ר הוועדה, ח"כ אמנון כהן, דרש מהאוצר להוסיף להצעת החוק פסקה שתחייב את הממשלה להגיש לאישורה של הוועדה, תוכנית עם לוח זמנים להגבהת הסוללה גם מול נווה זוהר, תוך שנה מיום תחילת החוק החדש.

בנוסף דרש ח"כ כהן, לשנות את חלוקת נטל המימון, כך שמפעלי ים המלח, שגורמים להצפה, יישאו בחלק גדול יותר מהמימון. לדברי כהן, במשך 30 שנה התעלמה המדינה מסכנת ההצפה שקיימת באזור. היא אישרה הקמת מאות חדרי מלון למרות הסכנה הגדלה, ונתנה למפעלי ים המלח להמשיך להציף את הבריכה ולגרוף רווחים תוך פגיעה ביסודות בתי המלון. כעת דורש האוצר מהציבור לממן את תיקון מחדלי שרי האוצר והתיירות לדורותיהם.

שי יפתח, מאגף התקציבים באוצר, אמר שיש לאשר בדחיפות את הצעת החוק מפני שיסודותיו של מלון נירוונה, הסמוך לקו המים, נמצאים בסכנה מיידית. לדבריו האוצר מוכן לבחון את האפשרות להעניק ליישוב נווה זוהר את אותה הגנה. יפתח הוסיף, כי הגבהת הסוללה המונעת ממי הים להגיע ליסודות המבנים , ותוך 10 שנים ידרש פתרון ארוך טווח כגון הקמת מערך של עשרות משאבות שיעבירו את המים ממערב למזרח.

ראש המועצה האזורית תמר, דב ליטבינוף, השתתף גם הוא בדיון הוועדה ואמר שלא ייתכן שהוויכוח על המימון יעכב את הגבהת הסוללה מאחר ומדובר בסכנה לחיי אדם. עם זאת, אמר ליטבינוף שהמועצה לא צריכה לשלם על מחדלי המדינה ופעילות מפעלי ים המלח בבריכה 5, שנבנתה אחרי הקמת היישוב נווה זוהר, בשנות השישים. לדבריו, משרד התיירות צריך לדאוג גם להגנת היישוב נווה זוהר שעומדים לבנות בו כ-400 צימרים, והוא בעל פוטנציאל תיירותי גדול.

לדברי יו"ר הוועדה המפנים אצבע מאשימה כלפי שרי האוצר של מדינת ישראל הצטרף השופט בדימוס, שלמה שהם, שהופיע בוועדה כנציב הדורות הבאים. השופט שוהם אמר ש"מפעלי ים המלח הגביהו את המפלס מעבר למותר ולכן האחריות רובצת לפתחם. לדבריו גם המדינה חטאה בכך שאישרה למפעל לנצל ללא אבחנה משאבים לאומיים".

דברים חמורים נוספים אמר גם נציג מפעלי ים המלח,עו"ד עדי קפלן, שטען כי על פי דו"ח מבקר המדינה מפעלי ים המלח היו היחידים ששבו והתריעו מפני עליית המפלס, אך המדינה התעלמה מאזהרותיהם והמשיכה לאשר הקמת בתי מלון בסמוך לקו המים.
(ש)
