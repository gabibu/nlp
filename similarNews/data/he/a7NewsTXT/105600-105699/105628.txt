

רופאי בית החולים 'ביקור חולים' שבירושלים חילצו מגרונו של תינוק קפיץ של מוצץ שכמעט וחנק אותו.

זוג צעיר בשנות העשרים לחייהם שהגיעו אתמול בשעה 23:00 בלילה עם בנם פעוט בן 8 חודשים לבקר בן משפחה שמאושפז בבית החולים "ביקור חולים", הבחינו לפתע כי הפעוט מקיא ומכחיל.

בצילום רנטגן שבוצע לפעוט נראה בבירור קפיץ המהווה חלק ממחזיק של מוצץ שנהוג לתלותו בדש בגד התינוקות .

התינוק שלמזלו הרב שהה בין כותלי בית החולים הובהל לחדר ניתוח ובטיפול מהיר ומקצועי של ד"ר אלימלך דויטש מנהל מחלקת אף אוזן גרון יחד עם ד"ר גרזוזי שהוזעקו בדחיפות, הוציאו מגרונו של התינוק הקפיץ ברוחב של כשני סנטימטר שנתקע בושט של הפעוט .

ד"ר דויטש ציין כי ללא ספק חייו של הפעוט ניצלו למזלו הרב מאחר והתינוק היה בבית חולים . ד"ר דויטש מבקש להזהיר את הציבור מפני רכישת מחזיקי מוצצים ללא תו תקן שנמכרים בהמוניהם ללא פיקוח בחנויות, מחזיקים המהווים סכנה מוחשית לחייהם של פעוטים .

