

במכתב לשר האוצר מוכיח יו"ר מטה ארץ ישראל בחיפה, אביעד ויסולי, כי תקציב המדינה ל-2005מנוגד להחלטת מרכז הליכוד, הדוחה את התכנית לעקירת ישובים. מתוך כך הצבעת תמיכה בו מנוגדת לחוקת הליכוד.

במכתבו לבנימין נתניהו מזכיר ויסולי כי "ביום 3.3.05 התכנס מרכז הליכוד והחליט כי על כל חברי סיעת הליכוד בכנסת לפעול לקיום משאל עם על תכנית ההתנתקות בהקדם האפשרי". תוקפה של אמירה זו מתחזק לנוכח הדברים בחוקת הליכוד הקובעים כי "הסיעה תייצג את התנועה בכנסת ברוח עקרונותיה של התנועה, ובהתחשב בהחלטות מוסדותיה המוסמכים, ותפעל בכל עניין הקשור לפעולתה ולסמכויותיה של הכנסת".

לעומת דברים ברורים אלה, כותב ויסולי לנתניהו "הצעת התקציב לשנת 2005 שהגשת לכנסת, אשר אתה עושה מאמצים עילאיים להעבירו, כוללת תקציבי עתק (מיליארדי ) לביצוע תכנית ההתנתקות.תקצוב ביצוע תכנית ההתנתקות בטרם היא אושרה במשאל עם, יסכל את החלטת מרכז הליכוד על קיום משאל עם לאישור או דחיית ההתנתקות. מאידך, אי תקצוב התכנית עד שהיא תאושר או תידחה במשאל עם, יחייב את כל התומכים בה לקיים את משאל העם בהתאם להחלטת מרכז הליכוד".

בהמשך המכתב נכתב עוד כי "לא יעלה על הדעת כי אתה, כשר בכיר ביותר מטעם הליכוד, תתעלם, תזלזל ותפעל לסיכול החלטת מרכז הליכוד לקיום משאל עם על תכנית ההתנתקות, תוך שאתה מעביר תקציבים ומסייע לביצוע התכנית בטרם היא אושרה במשאל עם כנדרש, בהתאם להחלטת המרכז מיום 3.3.05". אשר על כן "הינך מתבקש בזאת להורות על הוצאתם המיידית של כל סעיפי התקציב הנוגעים לתכנית ההתנתקות, עד אשר התכנית תובא למשאל עם, בהתאם להחלטת מרכז הליכוד".

לבד מדרישתו מנתניהו להסיר את הסעיפים בתקציב הנוגעים לביצוע עקירת הישובים, קובע ויסולי כי לנוכח האמור לעיל "ולאור החובות המוטלות על חברי סיעת הליכוד בכנסת בחוקת הליכוד, חייבים כל חברי סיעת הליכוד בכנסת, מבחינת חובתם המשפטית לתנועת הליכוד ולחוקתה, להתנגד לתקציב 2005 הכולל סעיפים הנוגעים לביצוע תכנית ההתנתקות".

ויסולי מזכיר לנתניהו סעיף 125 (ב)(1) לחוקת הליכוד, חבר הסיעה אשר פעל בניגוד להחלטת מוסד או רשות מוסמכת של התנועה מסתכן בהשעייתו מהסיעה ומרשימת מועמדי הליכוד לבחירות הבאות ובסנקציות אחרות, עד כדי הוצאתו מהתנועה".

באשר להמשך תכניותיו אומר ויסולי כי "אנו מתכוונים לנקוט בכל האמצעים המשפטיים האפשריים לאכוף סעיף זה על כל ח"כ או שר מהליכוד אשר יפעל בניגוד להחלטת מרכז הליכוד מיום 3.3.05 בדבר קיום משאל עם לגבי תכנית ההתנתקות".
(ש)
