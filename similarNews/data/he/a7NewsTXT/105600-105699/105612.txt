

שנתיים וחצי לאחר האסון באולמי וורסאי מוציא שר הפנים אופיר פינס פז את שיטת הבניה ה'פלקל' אל מחוץ לחוק. "ביורוקרטיה מיותרת הביאה לדחיית החתימה על התקנות שהיתה ראויה להיעשות כבר לפני שנתיים", אומר השר.

שר הפנים חתם הבוקר על התקנות האוסרות על בניית מבנים בשיטת הפלקל. התקנות קובעות כי מבנים חדשים שיבנו בשיטת הפל-קל, יהרסו לאלתר וכי בנייה של מבנים בשיטה זאת תגרור אחריה העמדה לדין ועונשי מאסר

מעתה תיאסר כל בניה חדשה בשיטות הפל-קל. כמו כן מחוייב שר הפנים, על פי התקנות החדשות לפעול במסגרת הסמכויות הנתונות לו בחוק, למימוש קביעה זאת ולפיקוח על ביצועה המלא.

כאמור, התקנות קובעות כי מבנים חדשים שיבנו בשיטת הפל-קל, יהרסו לאלתר וכי בנייה של מבנים בשיטה זאת תגרור אחריה העמדה לדין ועונשי מאסר.

התקנות עליהן חתם שר הפנים, הן פועל יוצא מהחלטת הממשלה שדנה בדו"ח הביניים של וועדת זיילר (וועדת החקירה הממלכתית לעניין בטיחות מבנים ואתרים ציבוריים) שהוקמה בעקבות אסון אולמי "ורסאי". התקנות הומלצו על ידי המועצה הארצית לתכנון ובנייה כבר בנובמבר 2002, אך החתימה עליהן התעכבה עד היום. העיכוב באישור התקנות נבע בשל העברתן הלוך ושוב בין משרד הפנים ומשרד המשפטים שבהתאם להנחיית היועץ המשפטי לממשלה מחוייב לאשר את נוסח התקנות בטרם ניתן לפרסמן בקובץ התקנות.

שר הפנים אופיר פז-פינס אמר כי "יש להצטער על כך שהחתימה על תקנות חשובות כל כך התעכבה במשך כשנתיים וחצי בשל הערמת קשיים ביורוקרטיים ומאבקים בין משרדיים. אין לדעת כמה מבנים מסוכנים נבנו בזמן המבוזבז הזה, אך הסחבת הבלתי נסבלת הזאת, הסתיימה היום עם החתימה על התקנות וכעת יש להתרכז ביישום התקנות ואכיפתן בצורה הטובה והנוקשה ביותר, לשם השמירה על בטיחות תושבי ישראל".
(ש)
