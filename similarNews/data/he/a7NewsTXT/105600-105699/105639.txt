

מעט מוזר לדעת, אבל עד כה לא היו בישראל מדדי הערכת סיכונים להגדרת החופים ככשירים לרחצה. לראשונה בישראל הוכנו במשרד הפנים המדדים הנדרשים להערכת הסיכונים בחופי ישראל.


מדדים אלה שפורסמו על ידי מנכ"ל משרד הפנים, גדעון בר לב, ישמשו ככלי עזר לקביעת השיקולים של הרשויות המקומיות, בבואם להמליץ למשרד הפנים לגבי קביעת מקומות מוכרזים לרחצה ו/או מקומות אסורים לרחצה, כפי שנקבע בחוק.

ממשרד הפנים נמסר כי המדדים החדשים קבעו שלוש דרגות סיכון בחופי הרחצה בישראל: גבוהה   תנאים פיזיים קבועים או משתנים המחייבים לאסור את הרחצה, בינונית   תנאים פיזיים קבועים או משתנים המחייבים להזהיר את הקהל בכך שהרחצה מסוכנת ומותרת בהגבלה ונמוכה שמשמעותה תנאים פיזיים קבועים או משתנים המאפשרים רחצה ללא הגבלה.

עם זאת מציינים במשרד הפנים כי לפי שעה מדובר ביישום נסיוני לתקופה של שנה אחת שבמהלכה יופקו לקחים.

במשרד מקווים שהמאפיינים והמדדים החדשים יסייעו להגברת בטיחות הציבור הרחב הפוקד את החופים, עם זאת מנכ"ל המשרד מדגיש ש"הים לכשעצמו הוא מסוכן וגם אם יינקטו כל אמצעי הזהירות והבטיחות הסבירים, עדיין קיימת בו סכנה רבה, כך שלא יהיה ניתן למנוע לחלוטין את מקרי הטביעה והתאונות האחרות הנגרמים בו. אין ספק שלתנאים הפיזיים המיוחדים בים ולגורם האנושי יש משקל רב לכך".
(ש)
