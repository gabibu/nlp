

ח"כ ניסים זאב מש"ס אומר היום שיתכן ויצביע בוועדת החוקה בעד חוק משאל העם. אם גם ח"כ רביץ מיהדות התורה יצביע בעדו, תיסלל הדרך לאישור החוק בוועדת החוקה ותתחיל המערכה לאישורו במליאת הכנסת.

ח"כ ניסים זאב מש"ס אומר היום שיתכן ויצביע בוועדת החוקה בעד חוק משאל העם. לדבריו, "במליאה ש"ס תוסיף להתנגד למשאל, עפ"י הרב עובדיה יוסף, יחד עם זאת כיוון שעמדת הרב היא שנושא המשאל צריך להיבחן ע"י מליאת הכנסת, ולא רק בוועדה, אזי יש סיכוי שהוא יצביע בעד, בוועדה בלבד".

כעת, ישנם שמונה חברי ועדה המתנגדים לחוק משאל העם ואם גם ח"כ אברהם רביץ מיהדות התורה, שנכון לעכשיו נוטה להימנע, יצביע בוועדה בעד החוק, אזי נסללה הדרך לאישורו בוועדת החוקה.

את דבריו אמר ח"כ זאב בפתיחת הדיון בחוק יסוד משאל עם בוועדת החוקה של הכנסת. בשלב זה מדובר בדיון ראשוני שבו בודק יושב ראש הועדה מיכאל איתן מה יחסי הכוחות כלפי רעיון משאל העם. טיוטת החוק הוכנה על ידי צוות משפטנים בתיאום עם איתן. בשלב ראשון תדון הועדה בחוק היסוד ותערוך עליו הצבעה על מנת להעלות אותו בקריאה ראשונה למליאת הכנסת. רק אם יימצא רוב בועדה ובמליאה תשוב הועדה לדון בו לעומק כדי להכין אותו לקריאות שניה ושלישית. על בסיס חוק היסוד - אם וכאשר יאושר במליאה - תכין הועדה חוק ספציפי אודות משאל בנושא ההתנתקות. מאידך, אם לא יימצא רוב בועדה או במליאה ייסתם הגולל על האפשרות לערוך משאל עם בנושא ההתנתקות מבלי לפגוע בלוח הזמנים לביצוע התכנית, כפי שדורש שרון.

גם אם ידלגו תומכי המשאל מעל המשוכה הראשונה בוועדה עדיין ממתין להם הקרב האמיתי המליאה. שם, כדברי ח"כ זאב, מתכוונת סיעת ש"ס להצביע נגד משאל העם על פי פסיקת הרב עובדיה יוסף, למורת רוחם של המעוניינים בקיומו.
