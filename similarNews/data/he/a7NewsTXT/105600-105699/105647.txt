

היום, יום ד', יתקיים בבית המורשת הדרוזית בדלית אל כרמל מפגש בין נכבדי העדה הדרוזית לבין בכירי ורבני ההתיישבות בחבל קטיף.

בשיחה עם כתבנו שמעון כהן סיפר יו"ר הנהלת סניף הליכוד בדלית אל כרמל חלבי חסון, מיוזמי המפגש, על הצפוי להתרחש באירוע.

באירוע ייטלו חלק חברי הכנסת איוב קרא ומגלי והבה, השייח' אמין קאבאלאן ואישים נוספים מבכירי העדה הדרוזית בישראל. חסון מדגיש בדבריו כי המפגש לא נועד להיות תחת כותרת של אמירת סליחה של אנשי חבל קטיף "כי הם לא עשו שום דבר", הוא קובע.

באשר לגורמים העומדים מאחורי פסק הדין שלא היה אודות ההיתר לפגוע ולהרוג חיילים ושוטרים שאינם יהודים, דרוזים ובדואים במהלך פעולות העקירה אומר חסון כי הוא אינו שולל מצב בו "מי שעשה את זה הוא אותו גורם מוסלמי קיצוני שגרם למהומות במע'אר בין הנוצרים לדרוזים. יש לי סיבות לשער שאותה מגמה ליצור מהומות עמדה מאחורי המהלך, או שגורם ממשלתי עמד מאחורי השמועות".

"אנחנו בסך הכל מעוניינים לקיים מפגש ידידותי בין האורחים לבינינו. לשתות קפה יחד ולמחוק את המתח שניסו ליצור בינינו, ולמזלנו העדה הדרוזית הייתה מספיק בוגרת כדי להבין שלא אנשי קטיף עומדים מאחרוי האמירות הללו, אלא גורמים מגמתיים".
(ש)
