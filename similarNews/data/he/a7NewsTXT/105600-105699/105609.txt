

בפניה לראש הממשלה דורש חבר הכנסת הרב אברהם רביץ משרון להודיע כי תיאסר על חיילים נשיאת נשק במסגרת יישום עקירת הישובים. זאת על מנת להביא להרגעת הרוחות, כהגדרתו.

להלן מכתבו של חבר הכנסת רביץ שהונח על שולחנו של ראש הממשלה:


לכבוד
ראש הממשלה
מר אריאל שרון
ירושלים

מכובדי ראש הממשלה,

לאחר עיון מעמיק בתכנית ההתנתקות, הנני שולח לך הצעה אשר יישומה יתרום להורדת המתחים הקיימים בחברה עקב ביצוע תכנית ההתנתקות ופינוי המתיישבים.

דומני, כי אם אתה כראש הממשלה תכריז כי כוחות הבטחון אשר ישתתפו בפעולת הפינוי, לא ישאו עימם נשק כלשהו, יביא הדבר במידה מסויימת להרגעת הרוחות, להורדת רף החיכוך ולהעמדה של המאבק הקשה שיתנהל, למאבק אזרחי, אמנם קשה, אבל במסגרת מתאימה.

הכל יודעים שאין צורך בנשק זה, מאחר ואף אחד אינו מעלה בדעתו שיהיה צורך להשתמש בו. גם לא להרתעה (מהלך כזה גם יאפשר ביתר קלות לקבל חזרה את הנשקים המצויים בידי המתיישבים באם ידרשו לעשות כן).

ראוי גם במהלכים קשים לגבור על דבר שהוא כאילו מתבקש מכל פעולה צבאית. אך כאן יש לנהוג אחרת, כאשר השפיות תכתיב את המהלכים. יש להורות לצבא שכך ינהגו, אף אם פעולה כזאת תדרוש כוח אדם נוסף וסבלנות כיאות למאבק בין אחים.

בברכה,

ח"כ הרב אברהם רביץ

