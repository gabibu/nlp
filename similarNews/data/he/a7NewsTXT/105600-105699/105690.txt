

כחצי מיליון בני אדם הפגינו אתמול (ג') בביירות בעד סוריה ונגד מעורבות 'זרה' בלבנון. מדובר בהפגנה שארגון החיזבאללה הוא מיוזמיה. המפגינים הניפו דגלי לבנון וקראו קריאות נגד ארה"ב, ו"מוות לישראל".

כתבתנו רותי אברהם מוסרת כי ברשת הטלוויזיה abc דיווחו שבאזור ההפגנה הושמעו שירי מלחמה וקריאות להתנגד למעורבות הזרים בלבנון. המפגינים החזיקו בתמונות בהם נראה הנשיא הסורי באשר אסד, ושלטים בהם נכתב: "סוריה ולבנון אחים לנצח", "אמריקה היא מקור הטרור", "לא להתערבות אמריקנית ציוניות".

ההפגנה נערכה מול משרדי האו"ם. וזאת בשל התנגדות החיזבאללה להחלטה שהתקבלה לפני כשנה באו"ם, ביוזמת ארה"ב וצרפת, ולפיה על סוריה להסיג את 14 אלף חייליה, מלבנון.

בנאום לפני המפגינים התבטא מנהיג חיזבאללה, השייח' חסן נסראללה נגד ישראל וארה"ב: "אני אומר לישראל, לשרון, למופז ולשלום - הפסיקו את החלומות שלכם לגבי לבנון, אין לכם מקום בלבנון.
אני פונה לצרפת, אני פונה לאדון ז'אק שיראק. אתה אוהב את לבנון ואני מודע להתעניינות שלך בלבנון. עליך להסתכל לעם הלבנוני בעיניים. כל הלבנונים אומרים לך: אנחנו רוצים לשמור על הקשרים ההיסטוריים עם סוריה, אנחנו דבקים בהתנגדות, דבקים בשיבת הפליטים הפלשתיניים לארצם, ומסרבים להחלטה 1559. אם הדמוקרטיה פירושה רוב, אז הרוב מסרב ל-1559".

לנשיא בוש ולמזכירת המדינה קונדוליסה רייס קרא נסראללה שלא להתערב בעניניה הפנימיים של לבנון "אם תבואו, תובסו מחדש. אל תתערבו בעניינינו הפנימיים. אנחנו כלבנונים נשמור על ארצנו ועל אחדותנו הלאומית ועל השלום בלבנון".
