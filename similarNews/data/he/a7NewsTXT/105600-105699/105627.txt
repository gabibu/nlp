

"ממשלה גרועה צריכה ליפול, וזו ממשלה גרועה", אומר חבר הכנסת יצחק כהן מש"ס ליומן ערוץ 7 ומתייחס לסיכויים לתמיכת מפלגתו בתקציב המדינה. "אם לא תשונה מדיניות הגזירות על העניים ההתנגדות בעינה", אומר כהן.

חבר הכנסת יצחק כהן, איש ש"ס התייחס ביומן הצהריים של ערוץ 7 לאיומיו של שר האוצר ולפיהם הוא עשוי להיעתר לדרישות ש"ס אם לא יהיה לו רוב לאישור התקציב.

חבר הכנסת כהן אומר כי על מנת להשיג את תמיכת ש"ס על הממשלה לשנות את המדיניות הקשה והפוגעת בעניים המבאה לידי ביטוי בתקציב המדינה. "הוא אומר שאין לו כסף לעניים אבל שבעה מיליארד שקלים לטובת ההתנתקות, שאינם כלולים בתקציב יש לו?"

לשאלתו של המראיין עוזי ברוך אם אין חשש בש"ס שהאפשרות של נפילת התקציב תביא לקריסת הממשלה ובעקבות כך בזבוז תקציבי גדול סביב מערכת בחירות חדשה, אמר חבר הכנסת כהן "בעזרת ה' ", והביע בכך תקוותו לנפילת הממשלה. "ממשלה גרועה צריכה ליפול, וזו ממשלה גרועה. מלכתחילה היינו מעוניינים שראש הממשלה יחזיר את המנדט, אבל באין ברירה אחרת נשמח לסייע לנפילתה של הממשלה גם במחיר קושי תקציבי הכרוך במערכת בחירות".
(ש)
