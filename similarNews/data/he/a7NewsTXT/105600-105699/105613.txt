

מפקחי רשות העתיקות תפסו 'על חם', בשעות הלילה הקטנות, שמונה חשודים בשוד עתיקות בעת שביצעו חפירות בלתי חוקיות באתר עתיקות מוכרז במודיעין.

(צילום אילוסטרציה)

חפירות השודדים גרמו לנזקים בלתי הפיכים לשרידי כנסייה ביזאנטית ומערכות מסתור מימי מרד בר-כוכבא. כתבנו קובי פינקלר מוסר שברשות החשודים התגלו כלי חפירה רבים ומכשיר לגילוי מתכות. כנגד שניים מהם תלוי ועומד עונש מאסר על תנאי בגין עבירות דומות. לדברי החשודים, תושבי הכפר צוריף, הם פועלי בניין המסתתרים במערכות התת-קרקעיות מכיוון שהם מועסקים ללא היתר.

בעקבות פעילות יזומה של מפקחי רשות העתיקות, שנמשכה מספר ימים וכללה מספר תצפיות לילה ומארבים, נתפסו 'על חם' שמונה חשודים בעת שביצעו חפירות בלתי חוקיות באתר ארכיאולוגי מוכרז במודיעין. החשודים גרמו לנזקים בלתי הפיכים לשרידי כנסייה ביזאנטית ומערכות מסתור המתוארכים לימי הבית השני.

ברשות החשודים נמצאו כלי חפירה רבים ומכשיר לגילוי מתכות. שניים מבין שמונת החשודים, תושבי הכפר צוריף שמעבר לקו הירוק, נלכדו בעבר ואף ריצו עונש מאסר בגין עבירות דומות, כנגדם עומד ותלוי עונש מאסר על תנאי.

החשודים הובאו למעצר בתחנת משטרת מודיעין, שם נחקרו ע"י מפקחי היחידה למניעת שוד עתיקות. בחקירתם טענו כי הם פועלי בניין המועסקים ללא היתר באתרי בנייה במודיעין וכי הם מנצלים את המערכות התת - קרקעיות לשם הסתתרות. החשודים הובאו הבוקר להערכת מעצר בבית המשפט בירושלים.

מנהל היחידה למניעת שוד עתיקות, אמיר גנור, מסר כי לאחרונה חלה עלייה משמעותית בשוד עתיקות באזור מודיעין, כתוצאה מהעסקת מאות פועלי בניין פלשתינאיים בלתי מורשים בעבודות בנייה באזור.
