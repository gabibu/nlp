

פורום הקרקעות פנה להממונה על התקציבים במשרד האוצר נגד ההחלטה ה"מעניקה זכויות יתר מרחיקות לכת לחקלאים בקיבוצים ובמושבים, על חשבון כלל הציבור", כהגדרתם.

פורום הקרקעות פנה לקובי הבר, הממונה על התקציבים במשרד האוצר נגד החלטה 979 של מינהל מקרקעי ישראל, וקבעה כי היא פוגעת קשות בעקרונות הצדק החלוקתי, בעקרונות התכנון ובאינטרסים ציבוריים חשובים במדינת ישראל. "ההחלטה מעניקה זכויות יתר מרחיקות לכת לחקלאים בקיבוצים ובמושבים, על חשבון כלל הציבור", קובע הפורום.

הפורום הוקם בעקבות המלצתו של היועץ המשפטי לממשלה, מני מזוז, שקבע בחוות דעתו מינואר 2005 כי החלטה 979 של מינהל מקרקעי ישראל, החלטה המעניקה זכויות יתר מרחיקות לכת לתושבי מושבים וקיבוצים, ובמיוחד באזורי הביקוש במרכז הארץ, הינה פסולה.

הפורום מפרט בפנייתו שורה של פגיעות קשות בעקרונות הצדק החלוקתי ובתכנון הסביבתי במדינת ישראל, הצפויות להיגרם בעקבות יישומה של החלטה 979. כמו כן מפרט הפורום את העקרונות, שלאורם צריכה להתקבל החלטה בדבר חלקת המגורים במושבים ובקיבוצים.

עוד מבקש הפורום, שיתאפשר לנציגיו להופיע בפני הוועדה ולהעלות בפניה ביתר הרחבה את עמדתו ואת הסתייגויותיו מהחלטה זו, שעלולה לגרום "נזק רב ובלתי-הפיך בתחומי החברה, התכנון והכלכלה בישראל".

הפורום מבהיר כי אם תקבל הוועדה החלטות, שמשמעותן פגיעה קשה בעקרונות השוויון והצדק החלוקתי, ישקול הפורום לפעול נגדן באמצעים משפטיים.

יצויין כי בפורום הקרקעות חברים חמישה ארגונים: האגודה לזכויות האזרח בישראל, האגודה הישראלית לצדק חלוקתי, אדם, טבע ודין, במקום   מתכננים למען זכויות תכנון, והקשת הדמוקרטית המזרחית.

בהודעתו קובע פורום הקרקעות כי החלטה 979, אשר התקבלה בסתיו 2003, מעניקה לתושבי מושבים וקיבוצים זכויות מרחיקות לכת בקרקע. ההחלטה מאפשרת למעשה לכל חוכר נחלה חקלאית לקבל בחוזה חכירה לדורות 2.5 דונם בתחום הנחלה, אשר בהם תתאפשר בניה של עד שלושה בתים למגורים על שטח בנוי כולל של 375 מ"ר.

בנוסף ניתן יהיה לבנות בכל נחלה עוד 500 מ"ר לצרכי תעסוקה. כך, למשל, ביישוב המונה 100 משפחות ניתן יהיה לבנות קניון ששטחו כפול משטח מרכז עזריאלי בתל אביב. זאת ועוד, ההחלטה מאפשרת חכירה בחוזה ל-49 שנים עם אופציה לתקופה נוספת, וניתן יהיה להוון את התשלום בעלות של 3.75% מערך הקרקע. משמעות הדבר: בעלי הקרקע לא יצטרכו לשלם דמי חכירה שנתיים ויוכלו למכור את השטח ללא "דמי הסכמה" למינהל. החידוש הגדול בהחלטה זו הוא, שהזכויות תהיינה סחירות, ניתנות למכירה ולהשכרה בשוק החופשי, והקמתן לא תהיה מותנית בצרכי המשק החקלאי. למעשה, מדגיש פורום הקרקעות, מדובר במתת רב ערך של מקרקעין בעלי ערך כלכלי רב, הניתנים להיסחר בשוק הנדל"ן החופשי.

במכתבם קובעים אנשי הפורום כי מתת זה הוא המשך להחלטות הנדיבות, שנפסלו בבג"ץ הידוע בכינויו 'בג"ץ הקשת הדמוקרטית המזרחית', החלטות שאף הן ביקשו לחלק בידי נדיבה את מקרקעי המדינה לציבור מצומצם ומובחר.

הפורום מוסיף ומדגיש, כי החלטה 979 חורגת באופן משמעותי מהמלצותיה של ועדת מילגרום, אשר המליצה לחזק ולבסס את זכויות החוכרים החקלאיים בחלקת המגורים, מתוך כוונה להעניק בטחון למי שחי כל ימיו בקיבוץ או במושב בכל הנוגע למקום מגוריו הבסיסי. פורום הקרקעות תומך אף הוא בעיגון זכויותיהם של החוכרים בבית המגורים, בהתאם לעקרונות שהותוו בחוק הדיור הציבורי, ובמקביל לעיגון זכויות דומות במגזרים אחרים בחברה הישראלית, אולם מתנגד להטבות המפליגות, שנקבעו בהחלטה 979, הטבות שספגו ביקורת נוקבת גם מפיהם של היועצים המשפטיים לממשלה, הנוכחי וגם קודמו בתפקיד.
(ש)
