

יו"ר הוועדה לענייני ביקורת המדינה, ח"כ יורי שטרן, יזום פגישה עם הרבנים הראשיים לישראל במטרה למצוא פתרונות הלכתיים לבעיית מסורבות הגט.

כתב INN איציק וולף מוסר כי בעקבות ישיבת הוועדה לענייני ביקורת המדינה שהתקיימה אתמול ועסקה בבתי הדין הרבניים אומר ח"כ שטרן שהוא סבור שהאינטרס העליון של הציבור הדתי הוא למצוא פתרונות הלכתיים כדי שלא נצטרך להגיע לפתרון של נישואים וגירושין אזרחיים.

"יש להרחיב את ההנחיה של מסורבות הגט לא רק למי שביה"ד חייב את הבעל לתת גט אלא גם מי שביה"ד המליץ, הציע או נקט לשון אחרת וקבע שעל הבעל לגרש את אשתו", אמר ח"כ שטרן.

"בנוסף לכך", אמר עוד, "על בית הדין לנקוט בכל הסנקציות המאפשר לו חוק בתי הדין הרבניים, דהיינו: שלילת רשיון נהיגה, עיכוב יציאה מן הארץ, איסור פתיחת חשבון בנק ומאסר לבעלים סרבני גט".

יש לציין כי ממשלת ישראל החליטה כבר לפני 5 שנים על הקמת יחידות סיוע לצד בתי הדין הרבניים אך אלה לא תוקצבו ולא הוקמו עד עצם היום הזה וח"כ שטרן מחה בדיון על כך שהממשלה אינה מקיימת החלטותיה.
