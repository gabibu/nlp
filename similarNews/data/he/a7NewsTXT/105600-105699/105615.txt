

ההסתדרות מפרסמת מתקפה חריפה נגד ראש הממשלה וקובעת כי בסוגיית תשלום המשכורות לעובדי המועצות הדתיות "ראש הממשלה רומס את החוק ברגל גסה. הוא מדבר נגד אי תשלום שכר אבל כשהמצלמות כבות הוא עושה את ההפך".

ההסתדרות מסתמכת בדבריה על פסיקתו של שופט בית-הדין הארצי לעבודה סטיב אדלר שקבע כי משרד רה"מ, הוא האחראי לתשלום השכר במועצות הדתיות. כזכור, אז הגדיר השופט אדלר את סוגיית תשלום השכר כ"זכות שאין נעלה ממנה".

בהסתדרות מאשימים כי "שרון התבטא מול מצלמות הטלוויזיה נגד התופעה של אי-תשלום שכר אולם כשמכבים את המצלמות הוא עושה בדיוק את ההיפך".

מדו"ח שהוגש לבית הדין לעבודה עולה כי ב 24 מתוך 62 מועצות דתיות לא משלמים שכר. מדובר בכאלף עובדים שהחובות כלפיהם מסתכמים בלמעלה מ-21 מליון שקלים.

בהסתדרות מציינים כי שיאנית החובות היא המועצה הדתית בת-ים בה חייבים לעובדים 5.5 מליון שקלים. ב- 8 מועצות חובות השכר נגררים עוד משנת 2003.

כזכור לפני כשלושה שבועות הבטיח מנכ"ל משרד ראש הממשלה, אילן כהן, לשלם את השכר תוך 3 שבועות יום. אולם אלה הסתיימו היום (ג') מבלי ששולם השכר. "בניגוד להחלטת בית הדין לעבודה, משרד רוה"מ חומק מחובתו להגיש דו"ח מקביל על אי-תשלום השכר".

בהסתדרות קוראים כעת לראש הממשלה שרון להתערב מיידית בהליך העברת הכספים לעובדים ולכסות את כל חובות השכר.
(ש)
