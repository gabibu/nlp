

דובר הכוחות הרוסיים הודיע היום כי במבצע מיוחד של צבא רוסיה חוסל מנהיג המורדים הצ'צ'נים אסלן מסחאדוב.

מנהיג המורדים הצ'צ'ניים חוסל בכפר טולסוי-יורט בצפון צ'צ'נייה, אזור שהיה נתון תחת אבטחה כבדה של הכוחות הרוסים.

מסחאדוב היה נשיא הרפובליקה הצ'צ'נית לאחר נסיגת הצבא הרוסי מן המדינה. הוא איבד מהשפעתו לטובת איש הצבא הצ'צ'ני שאמיל בסאייב ובשעה שהכוחות הרוסים שבו לצ'צ'ניה בשנת 99' פיקד רק על לוחמים מעטים אך גם אז המשיך לכנות עצמו נשיא צ'צ'ניה העצמאית.
לאחר התחדשות הלחימה בין הצ'צ'נים לרוסים מצא מסחאדוב מקלט בהרי דרום צ'צ'ניה, שבשליטת המורדים.

בקרמלין האשימו את מסחאדוב באחריות להשתלטות על התיאטרון במוסקווה בשנת 02' ועל ההשתלטות על בית הספר בבסלאן וביצוע הטבח שנערך תוך כדי ההשתלטות ב-320 בני הערובה. מסחאדוב עצמו גינה את הטבח, הבטיח להעמיד לדין את הרוצחים והודיע כי יריבו, בסאייב, שנטל על עצמו את האחריות לטבח, יועמד לדין באשמת רצח.
