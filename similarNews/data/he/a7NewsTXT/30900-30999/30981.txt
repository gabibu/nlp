

לסמ"ר אלעזר ליבוביץ' מחברון הי"ד היתה תחושה כי יירצח בפיגוע טרור. בשיחות עם חבריו ובני משפחתו השאיר הוראות מדויקות כיצד תיערך הלוויתו. "בלוויה שלי אתם לא חייבים לשמוח, אבל תדעו שטוב לי", אמר. סמ"ר ליבוביץ', שנרצח ביום הולדתו ה-21, ייטמן היום ב-12:00 בצהריים בבית העלמין היהודי העתיק בחברון. ע"פ בקשתו לא תסוקר ההלוויה בידי התקשורת ואת ההספדים ישאו רבנים ולא חברי כנסת ונציגי הממשלה.

ליבוביץ' הסיע ביום שישי את חבריו שנישאו לא מכבר. לפתע נפתחה עליהם אש מן המארב. הוא הספיק לצעוק "מחבלים" ולדרוך את נשקו. מיד אח"כ נפגע ונהרג.

חברו, נריה בן יצחק, נטל את ההגה והמשיך לנסוע. הוא הבחין ברכב של משפחת דיקשטיין שבאה מולו וצפר להם בניסיון להזהיר אותם, אולם הם לא הבינו את אזהרותיו והמשיכו לנסוע היישר אל המארב.

"אלעזר היה בחור נעים ולבבי", אומרת שכנתו, אורית סטרוק. "הוא היה מאד אידיאליסט, חיפש הרבה את האמת וחרה לו שאנשים עושים כל הזמן דברים 'ליד האמת' כפי שהוא הבין אותה".

לפני גיוסו נמנה אלעזר על "נוער הגבעות" ובחריצות הרבה האופיינית לו הקים מאחזים באזור איתמר.
לאחר מכן התגייס לחטיבת הנח"ל ושירת בפלוגת ה"עורב" של החטיבה.

אלעזר הגיע עם משפחתו לחברון מקרית ארבע בגיל שנתיים. "משפחה חמה מאד ואיכפתניקית", אומרת סטרוק ומוסיפה: "תמיד מאמצים חיילים - מכוס קפה ועד מיטות לישון בהן".

אלעזר הניח אחריו זוג הורים ותשעה אחים.

היום הוא גם יום האזכרה ליהודי העיר שנטבחו בתרפ"ט בידי שכניהם הערבים, ובחברון רואים בכך סמליות רבה. אלעזר יהיה החייל הראשון שייטמן בלוויה צבאית בבית העלמין היהודי העתיק בעיר סמוך לחלקת קדושי תרפ"ט. גם מקום קבורתו נקבע על פי בקשתו.

