

שר הבטחון בנימין בן-אליעזר מגדיר "בלתי רצינית" את רשימת החיסולים שפורסמה בכלי תקשורת, בעקבות חיסולו של בכיר החמאס סלאח שחאדה בעזה. "כל אחד מחזיק ברשימה משלו ולהביט ברשימה הזאת. אתה מוצא שם אישים שזה מצחיק למצוא אותם, ויש גם אישים שאתה צוחק מדוע הם אינם מופיעים ברשימה. לכן הרשימה איננה רצינית וצריך להתייחס רק לאותו מידע שיש בידינו".

במסיבת עיתונאים מאולתרת בפתח בית החולים בנהריה השיב שר הבטחון לשאלה אם חיסולו של שחאדה מנע את הפיגוע הגדול שהוא תכנן. "מה שקרה עם שחאדה לא מוריד ולא מעלה, כי גם קודם היו התרעות רבות (על פיגועים). כוחות הבטחון, למזלנו, מצליחים למנוע בין 85% ל-95% מפעולות הטרור. גם אם אין מידע אנו ממשיכים במערך (בטחוני) הדוק מאוד, שמטרתו לבלום ולמנוע כל אפשרות של פיגוע", אמר.
