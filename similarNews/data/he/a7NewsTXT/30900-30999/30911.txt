

במהלך פעילות יזומה בדרום העיר עזה, חשף הלילה צה"ל שלושה מבנים המשמשים מפעלים לייצור טילי קסאם. במבנים נמצאו מחרטות המשמשות בייצור הטילים. המבנים פוצצו באופן מבוקר ובתום הפעילות יצאו הכוחות משטחי A.

דובר צה"ל מסר כי הפעולה בוצעה בתגובה לירי של עשרות פצצות מרגמה וטילי קסאם לעבר יישובים ישראלים ומוצבי צה"ל ברצועת עזה.
אתמול עצר כוח מסתערבים את אחמד אל מיצרי ששימש כמפקד חמאס ברמאללה. אל מיצרי התכוון להוציא פיגועים, ביניהם מכונית תופת בראש השנה.

בקלקיליה נעצר ראש מחבלי התנזים איאד שארין. יחד איתו נעצרו עוד שני מבוקשים, מחבלי תנזים בעיר. מצה"ל נמסר כי השלושה היו מעורבים בפיגועים קשים שבוצעו באיזור השומרון.
מאז חיסולו של סלאח בשחאדה ממשיכים מחבלי החמאס לשגר רקטות ה"קסאם" לעבר יישובים בדרום הארץ. כתבנו קובי פינקלר מדווח כי שתי רקטות שוגרו אתמול לעבר הקיבוצים עלומים וסעד. רקטה אחת נפלה בשטח פתוח, והשניה במגרש חניה באחד הקיבוצים. לא היו נפגעים אבל נגרם נזק לשתי מכוניות.

אתמול בצהריים בוצע ירי לעבר משאית של ערבי-ישראלי סמוך לצומת אל פוואר דרומית לבית חגי שבהר חברון. הנהג סיפר אח''כ כי בעת שעבר בצומת פוואר, עמד מחבל על הכביש עם אקדח וירה לעברו 8 כדורים. בבדיקות אח''כ זוהו 5 פגיעות ברכב.



