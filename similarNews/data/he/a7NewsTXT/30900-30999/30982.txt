

ראשי הרש"פ וירדן הגיעו ביניהן בסוף השבוע להסכמה תמוהה: למנוע העברת סחורות לערים הערביות ביש"ע דרך ירדן. הסכמה זו חושפת את הדרך בה מעמיקה ראשי המחבלים, במכוון, את הרעב בקרב האוכלוסיה הערבית, וכיצד היא מוכרת לרעבים, במישרין או בעקיפין, את המצרכים המגיעים במטעני הסיוע, אותם הם היו אמורים לקבל חינם אין כסף.

לסוכנות עתי"ם נודע על כך מפי ערבי בעל תפקיד בכיר באגף המכס בגשר אלנבי.
לדבריו, ההחלטה נפלה בישיבה משותפת לרשויות הפלשתיניות והירדניות ביום חמישי, ומעתה לא יוכלו סוחרים פלשתינים לייבא סחורה ממדינות ערב והמערב דרך ירדן. הוחלט, כי תינתן כניסה ליש"ע רק לסיוע שנתרם לתושבי יש"ע הערבים ממדינות רבות בעולם, ערביות ומערביות כאחת.

בכיר אגף המכס במעבר אלנבי הגדיר את ההחלטה "תמוהה", וציין כי היוזמה באה במפתיע, ככל הנראה מצידו של יאסר ערפאת.

הוא טען כי משאיות רבות, עמוסות אלפי טונות של מצרכי סיוע לערבים ביש"ע, עוברות בגשר אלנבי ופורקות את מטענן במחסני הרשות הפלשתינית. האוכלוסיה, השרויה במצוקת רעב, אינה זוכה לקבל את המגיע לה ממצרכים אלה, ואין חלוקה הוגנת ומסודרת שלהם לנזקקים, אמר המקור לעתי"ם.

אותו בכיר ציין, לדוגמא, משפחה ערבית שדיברה עמו בטלפון וסיפרה לו, כי מתחילת מלחמת אוסלו לא קיבלה לבד מפעם אחת את חלקה מטונות הסיוע המגיעות ליש"ע. אלפי טון מצרכים ומוצרים שהובאו למחסני הרשות בשכם נמכרו במחירים אפסיים לסוחרים ומקורבים, על פי שיקולי רווח של משרד המסחר והתעשייה והנהגת הרשות הפלשתינית. מוצרים אלה, שנועדו להיות מחולקים לנזקקים בחינם, נמכרו להם בסופו של דבר, "בזול".

אותו בכיר אמר לעתי"ם, כי לדעתו הרשות הפלשתינית מונעת כניסת סחורות ליש"ע בכוונה להעמיק בהם את המחסור במזון, שנוצר בלאו הכי בשל הסגרים והכתרים שמטיל עליהם צה"ל, והדבר מאפשר לרשות הפלשתינית להשתלט על הגרעונות הכספיים שלה ולאפשר גם למקורביה להתפרנס.

גורמים מדיניים ובטחוניים בישראל חוזרים שוב ושוב על הטענה, כי "אין רעב ברשות הפלשתינית" וכי מגיעות אליה סחורות ומטעני סיוע בלא הגבלה. החלק השני של הטענה, נכון ככל הנראה. הרשות הפלשתינית מונעת כניסת סחורות מחו"ל, ואת מטעני הסיוע היא גוזלת, פשוטו כמשמעו מהמוני העם הרעבים, ומוכרת להם את המצרכים - במקום בחינם, בזול, ישירות או בעקיפין דרך סוחרים ומקורבים.
