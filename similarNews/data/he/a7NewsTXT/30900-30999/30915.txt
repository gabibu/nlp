

170,000 בני אדם התפקדו לליכוד בשבועות האחרונים, כך מסר אתמול ראש הממשלה אריאל שרון, בפגישה עם חברי מפלגתו במצודת זאב בתל אביב. הוא העריך שמספר המתפקדים יעבור את ה-200,000.

רה"מ מסר עוד, כי בידי התנועה מצויים 15,000 טפסים נוספים הנמצאים בבדיקה, ולהערכתו תעבור המפלגה את 200,000 המתפקדים בקרוב. "הליכוד היא המפלגה המרכזית במדינה", אמר שרון. עוד הוסיף, "העובדה שיש תגובה כה גדולה של מצטרפים, מוכיחה זאת ומוכיחה את חיוניותה של התנועה ואת העובדה שהאחריות על הדברים שיקרו כאן מוטלת על כתפיה. אנו צריכים להיות גאים בהישגי המיפקד", אמר שרון. הוא אמר, כי הוא בטוח שבבחירות הבאות, מספר החברים בליכוד, שימלאו תפקידים בהנהגת המדינה, יהיה רב יותר.

ראש הממשלה הודה ליו"ר המזכירות משה ארנס וברך אותו על ההתפקדות המסודרת והמאורגנת, לדבריו, היכולה לשמש דוגמה למפלגות אחרות.


