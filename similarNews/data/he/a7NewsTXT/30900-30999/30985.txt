

כשמונים חברי כנסת מכל סיעות הבית הביעו התנגדות להצעת תקציב המדינה לשנת 2003 שהציג שר האוצר ביום שישי ובו תוכנית קיצוצים בסך 8.7 מיליארד שקלים.

במסיבת עיתונאים בה הוצגה התוכנית אמר שר האוצר, סילבן שלום, כי ראש הממשלה תומך ומגבה אותה. שלום ציין כי התוכנית "קשה וכואבת" והביע תקווה כי התוכנית תזכה לאמון הממשלה והכנסת.
"אני מקווה מאוד שהאחריות הלאומית תגבר על כל שיקול אחר" ציין שר האוצר..." אנו
מצויים במלחמת 'אין-ברירה' כלכלית.. שלום הוסיף כי "עדיף לעשות היום צעדים קשים מאשר צעדים
כואבים יותר בעתיד".

משרד האוצר הגיש הצעה לקיצוצים בסך כולל של 8.7 מיליארד שקל.
הקיצוץ יורכב משלושה מיליארד שקל בתקציב הביטחון,
3-2.5 מיליארד שקל בתקציבי קצבאות הבטוח הלאומי [תשלומי ההעברה]
שאר הקיצוצים יהיו בתקציבי החינוך, השיכון,התעשייה והמסחר ובמשרדי ממשלה נוספים.


מיד עם פרסום התוכנית הסתבר כי היא מעוררת גלי התנגדות רבים. 13 סיעות ובהן 79 חכי"ם הביעו התנגדות לתוכנית. חמש מהסיעות חברות בקואליציה, "העבודה" ש"ס "מפד"ל" "ישראל בעליה"
ו"גשר".

יו"ר מפלגת העבודה השר בנימין בן אליעזר תקף את התוכנית ואמר כי "התוכנית יוצרת חוסר איזון חברתי ובעיקר חוסר תקווה.הפגיעה כפי שהוצגה מכוונת ליעדים מוטעים. התוכנית של האוצר 'מפילה את התיק' על המובטלים והחלשים ופוגעת בביטחון המדינה. במקום זאת, יש לשנות את סדר
העדיפויות - לקצץ בכספים להתנחלויות ולמיגזר החרדי ולהשקיע בתשתיות ליצירת
תעסוקה ולחינוך".

מזכ"ל מפלגת העבודה ח"כ אופיר פינס, אומר כי אם לא יהיו שינויים בתוכנית על מפלגת העבודה לפרוש מהממשלה "עם כל הכבוד, אנחנו לא עובדים אצל שר האוצר וצריכים להיות שותפים גם לאחריות וגם להחלטות הכלכליות. מתנפלים על המובטלים כאילו הם גרמו לחוסר עבודה או להבאת מאות אלפי עובדים זרים. היבואן הראשי של העובדים הזרים הוא ראש הממשלה אריאל
שרון".


יו"ר ש"ס אלי ישי אמר כי הקיצוצים הקשים הם "הכרזת מלחמה על ציבור המובטלים, מקבלי הקיצבאות וכל מי שנשען על מערכות התמיכה הציבוריות. זוהי תוכנית ברוטלית אחת יותר מדי וש"ס תנהל נגדה מלחמה בממשלה בכנסת וברחוב"

יו"ר המפד"ל, השר אפי איתם, אמר כי גישתם של פקידי האוצר אל השכבות החלשות מטרידה אותו
"הגישה הגורסת 'הכה במובטלים והצל את המשק', היא הרסנית ואינה מייצרת פתרון". דברי השר איתם.

מנכ"ל הביטוח הלאומי, פרופ' יוחנן שטסמן, מתח אמש ביקורת חריפה על תוכנית
האוצר, והזהיר כי "הקיצוץ הניכר בקצבאות הבטחת הכנסה יגדיל את היקף
העוני במדינה".

בכנסת מעריכים כי כדי להשיג את תמיכת חברי הכנסת בהצעת התקציב התוכנית תהיה חייבת לעבור שינויים.

