

היום הובאו למנוחות בני הזוג דיקשטיין ובנם אשר נרצחו בידי מחבלים ביום שישי האחרון בדרום הר חברון. אלפים רבים גדשו את רחבת הכניסה לישיבת מרכז הרב ואת הרחוב הסמוך בכדי לשמוע את ההספדים שנישאו. הרב דיקשטיין לימד בישיבה לצעירים שליד ישיבת מרכז הרב והתגורר שנים רבות עם בני משפחתו בשכונת קרית משה. לבני הזוג דיקשטיין היו 10 ילדים, שובאל, בן ה-9, נרצח עימם ונותרו 9 יתומים: צבי-יהודה בן ה-20, צופיה בת ה-19, איילת השחר בת ה-17, משה-ידידיה בן ה-16, רננה בת 14, שלמה בן 12, בניה בן 7, שיראל בן 4, ועדיאל בן השנתיים.

הבן הבכור צבי-יהודה ספד להוריו ולאחיו בדמעות ואמר: "היית ילד שכולו נחת להורים, ילד טוב מסודר שמשפיע על האחים שלו, חבר כל כך טוב של בניה ושלמה, כזה מתוק צדיק אף פעם לא היה צריך להזכיר לך לשנן. הילד שכולם אהבו, ילד חכם קורא ספרים. רצחו אותך כשאתה קורא ספר. הראש שלך נפל על הספר. צדיק שלנו טהור שלנו, לא עשית רע לאדם מעולם. אבא אמר ושובאל נתנו לי לראות אתכם היום הייתם כל כך שלווים. ראיתי שכל כך טוב לכם, אתם נמצאים במקומות ששרפים ומלאכים אינם נמצאים תשגיחו עלינו, תשמרו עלינו, על בנכם ובנותיכם. צבי-יהודה, צופיה, איילת, דידי, רננה, שובאל סליחה שלמה, תשמרו על הקטנים בניה, שיראל ועדיאל שלא יזכו להכיר את ההורים שלהם".

בבית העלמין העתיק בחברון הובא למנוחות סמ"ר אליעזר לייבוביץ' אשר נרצח גם הוא בפיגוע בדרום הר חברון. סמ"ר לייבוביץ' השאיר הוראות מדויקות איך והיכן ייקבר - הוא נטמן סמוך לחלקת קדושי תרפ"ט. חבריו של אליעזר קראו מעל דוכן ההספדים לקהל הרב כי אליעזר הי"ד השביע אותם שאם חלילה הוא יפול בידי המרצחים על הגנת המולדת הוא מבקש שבלוויתו לא יבכו אלא יזעקו לנקמה. בעת ההלוויה השליכו ערבים אבנים לעבר מאות המלווים שגדשו את רחובות העיר חברון.

פרטי הפיגוע

מכונית שיצאה מהעיירה יאטה המתינה בצידי הדרך ליד צומת זיף, ובה שניים או שלושה מחבלים. למראה מכונית קרבה ובאה התייצבו המחבלים בצד הכביש. במכונית הישראלית נהג אלעזר לייבוביץ', תושב הישוב היהודי בחברון, ועמו במושב האחורי נסעו נריה ושרה בן יצחק. כשהגיעה המכונית לצומת פתחו המחבלים באש צולבת, פגעו בלייבוביץ' ופצעוהו אנושות.

נריה בן יצחק מיהר ותפס את הגה המכונית תחת אש, השתלט עליה והמשיך בנסיעה עד צומת בני חבר, שם חברו אליהם כוחות הצלה שהעבירו את הפצוע לבית החולים, שם מת מפצעיו.

כתבת עתי"ם טל ימין מוסרת כי המחבלים לא מיהרו להמלט מהמקום, אלא ארבו למכונית הבאה, שלא אחרה להגיע, בה נהג יוסף דיקשטיין הי"ד, בן 44, מפסגות. איתו נסעו רעייתו חנה הי"ד, בת ה-42 וחמישה מילדיהם. משפחת דיקשטיין היתה בדרכה למעון שבדרום הר חברון, בה הוזמנו להתארח בשבת.

לפתע נפתחה על המכונית אש תופת מימין הכביש. במכת האש נפגעו האם חנה והבן שוב-אל בן ה-9. האב עצר את המכונית, יצא ממנה ואז הגיח לעברו אחד המחבלים וירה בו מטווח קצר וכן בשאר נוסעי המכונית. האב, יוסף, נפגע בירי ונהרג במקום. שני ילדים נוספים נפצעו.

כוחות ההצלה שהוזעקו למקום מצאו את זוג ההורים יוסף וחנה וכן את הבן שוב-אל מתבוססים בדמם. שני ילדים נוספים, פעוט כבן שנתיים ובן 12, נפצעו באורח קל עד בינוני והובהלו לביה"ח הדסה עין כרם בירושלים.

מבית החולים נמסר כי הפעוט בן השנתיים נפצע באורח קל מאוד, מצבו של הילד בן ה-12 שנפגע באיזור הזרוע והגב מוגדר קל עד בינוני.

לאחר הירי ביצעו כוחות צה"ל סריקות באיזור הכפר יאטה, ובתחנת "המשטרה" של הרש"פ נמצאו מספר כלי נשק מאולתרים, מטען מאולתר, עשרות סכינים ותחמושת רבה. המחבלים שירו למוות בשלושת בני המשפחה ובצעיר, לא נמצאו למרות הסריקות הנרחבות אחריהם בכפר יאטה ובסביבה, בהם הוטל עוצר.

ארגון התנזים, ארגונו של יאסר ערפאת, קיבל עליו את האחריות לרצח בני משפחת דיקשטיין ואלעזר לייבוביץ'.


