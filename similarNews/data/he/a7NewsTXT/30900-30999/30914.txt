

ארגון "גדודי השיבה" המשתייכים לארגונו של ערפאת, הפתח', פרסם אתמול כרוז ובו רשימה של אישים ישראליים בכירים המועמדים לחיסול על ידו. הכרוז פורסם אתמול בערב בטלוויזיה של החיזבאללה "אל מנאר". "גדודי השיבה" טוענים כי רשימת החיסול הוכנה כתגובה לחיסולו של רב המחבלים שחאדה.

הרשימה כוללת בין היתר את ראש השב"כ אבי דיכטר רוה"מ לשעבר אהוד ברק, הרמטכ"ל היוצא שאול מופז, האלופים יעקב עמידרור ועמוס מלכא השרים,עוזי לנדאו, לימור לבנת,צחי הנגבי, יצחק לוי וגם יו"ר האיחוד הלאומי ח"כ אביגדור ליברמן.

גורמים פלשתיניים אומרים היום כי הכרוז לא הופץ בשטח יש"ע אלא בלבנון שם לטענתם גם הוכנה הרשימה. לדבריהם הכנת הרשימה לא תואמה עם הנהגת גדודי אל אקצא והפתח' בשטחי הרש"פ.
ואולם בשיחה עם אתר החדשות YNET אמר אבו מוג'אהד, מראשי גדודי חללי אל אקצה של הפת"ח אישר שארגונו ינסה לפגוע בבכירים ישראלים. אבו מוג'אהד טוען שהתנקשות בבכירים ישראלים היא המדיניות החדשה של הפתח'.

לדבריו, "יש מגעים בקרב הארגונים הפלסטינים להפסיק את הפעולות הצבאיות נגד אזרחים ישראלים, והיות ואנו נגד הרג חפים מפשע, נתמקד במתנחלים ובחיילים בשטחים, ובתחומי ישראל נתמקד ביעדים צבאיים בבכירים ובבני משפחותיהם".

השר צחי הנגבי שנמנה על רשימת החיסול של הפתח' אמר בראיון לקול ישראל כי הוא איננו מקל ראש באיומים אבל מאידך הוא אינו מפחד וינסה להתמודד עם האיומים כמו כל אזרח בישראל.

השר הנגבי טען כי אין לו ספק לערפאת יש קשר לרשימה הזו משני טעמים. ראשית מדובר בארגון שנמצא תחת הנהגתו והחשוב מכל לדבריו היא העובדה ששר בממשלת ישראל כבר נרצח וערפאת אירח, חיפה, ודאג לרוצחיו של השר זאבי הי"ד.


