

ארבעה בני אדם נעדרים ו-2 נפצעו היום בדליקת ענק שפרצה בששה מתוך תשעה מכלי גז בבית הזיקוק "טופראס", הגדול בתורכיה, בעיר איזמיט שממערב לאיסטנבול, דיווחה סוכנות הידיעות אנטוליה. בידיעה נאמר כי האש מתפשטת במהירות ופגעה בבתי מגורים ובאתר תעשייה סמוך.

מושל איזמיט, הומט קאנדוגן מסר כי 5000 בני אדם פונו מהבתים הסמוכים. עשן שחור היתמר מתוך כ-10 בתים שעלו באש.

האש פרצה מסיבות שטרם הובררו, בששה מתשעה מכלי גז במקום והדליקה עלולה להתפשט לשלושת המכלים הנותרים, כשהכבאים אינם מצליחים לבלום את התקדמות הלהבות.

יש להזכיר כי בעיר איזמיט, בת מיליון תושבים, כ-100 ק"מ ממערב לאיסטנבול, הייתה דליקה ענקית באותם המיתקנים ברעידת האדמה שפקדה את העיר התעשייתית ב-17 באוגוסט 1999, בה נהרגו יותר מ-20 אלף בני אדם.


