

הכותל המערבי בירושלים הוא האתר המשמעותי והחווייתי ביותר בקרב סטודנטים מהתפוצות המבקרים לראשונה בחייהם בישראל. זאת מגלה מחקר שנערך בקרב כ-2500 סטודנטים שביקרו בארץ במסגרת פרוייקט "תגלית". המחקר בוצע על ידי צוות חוקרים מיוחד באוניברסיטת ברנדייס בארה"ב.

האתרים הבאים בחשיבותם בעיני הסטודנטים של תגלית הם: מצדה, העיר ירושלים, אזור ים המלח ומוזיאון יד ושם. בבדיקת תחושתם של הסטודנטים שביקרו בארץ נמצא שאווירת השבת בישראל והפתיחות החברתית של הישראלים הם שני הדברים הבולטים ביותר.

מטרת פרוייקט תגלית היא להיאבק בהתבוללות על ידי הבאת סטודנטים, בני 18-26, למסע חינוכי של עשרה ימים בישראל. מאז תחילת הפרוייקט, לפני כשנתיים וחצי, ביקרו כאן כ-30,000 סטודנטים מ-25 מדינות ומ-150 אוניברסיטאות מכל רחבי העולם.

הקיץ (יולי-אוגוסט 2002) מבקרים בארץ כ-4500 סטודנטים.
