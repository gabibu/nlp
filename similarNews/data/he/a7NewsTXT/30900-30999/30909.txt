

משרד החוץ העביר באמצעות שגרירות ישראל בלונדון מחאה חריפה להנהלת ה-BBC בעקבות שאלה עויינת של מראיין - הקשורה להפצצת חיל האוויר בעזה.

בעקבות חיסולו של רב המחבלים סלאם שחאדה בעזה, הוזמן אופיר גנדלמן ממחלקת העיתונות של משרד החוץ לראיון רדיו של תחנת ה-BBC בערבית.

במהלך הראיון שאל המראיין, עלי אל רפאעי, מצרי במוצאו, "האם אתה סבור כי בעקבות חיסולו של שחאדה יש כעת לפלשתינים זכות להתנקש בחייו של ראש הממשלה שרון?" גנדלמן לא השיב לשאלה ורק ציין את אחריותו של שחאדה למותם של מאות אזרחים ישראלים.

לאחר התייעצות עם סמנכ"ל תקשורת והסברה במשרד החוץ, גדעון מאיר, הוחלט להגיש מחאה רשמית להנהלת ה-BBC על שאלת המראין אותה מגדירים במשרד החוץ "שערורייתית, חסרת כל הצדקה עיתונאית שמבטאת את דעתו האישית של המראיין".

עד כה לא נתקבלה תגובה על המחאה.

