

עובדת אירית שעבדה בלשכת העתונות של שגרירות ישראל באירלנד הושעתה מעבודתה.

נורין או'קרול העובדת מזה שנתיים בתחום ההסברה בלשכת העתונות הממשלתית בשגרירות ישראל באירלנד, הושעתה לאחר שפרסמה מכתב בעתונות האירית ובו כינתה את הפצצת הבנין שבו שהה רב המרצחים שחאדה "מעשה זוועה".
"ירי של טיל לעבר בניין מגורים לאחר חצות, כשבוגרים וילדים ישנים בו, אינו מוצדק יותר מפיגוע התאבדות", אמרה.

"אני חשה סלידה ומתביישת מתגובתו הלא רגישה של ראש הממשלה אריאל שרון, שהגדיר אותה כאחת הפעולות המוצלחות ביותר של הצבא. האם אין לו לב? האם אין לו ערכים מוסריים?", שאלה במכתב.

כאמור אולקרול הושעתה ולדברי בועז רודקין, דיפלומט ישראלי המוצב בדבלין, יחליט משרד החוץ כיצד לנהוג בהמשך בפרשה.

"איש אינו יכול לנצל את עמדתו המקצועית כדי להביע דעות אישיות באופן כה פומבי", ציין רודקין, שאמר כי לשגרירות לא היה מידע מוקדם על פרסום המכתב. "אינך יכול להיות מועסק כדי להביע את עמדת הממשלה, למתוח ביקורת על אותה ממשלה ולהמשיך לעבוד בשגרירות", הוסיף הדיפלומט.
