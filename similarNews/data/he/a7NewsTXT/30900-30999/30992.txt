

בעקבות הפיגוע הרצחני בדרום הר חברון דורשת מועצת יש"ע מהממשלה לגרש את תושבי הכפר הערבי הגדול יאטה הסמוך למקום הפיגוע ולהרוס לאלתר את הכפר הבלתי חוקי חארת' אל מאיה שממנו יצאו הרוצחים. גורמים בצה"ל מסרו כי לאחר שביצע את הפיגוע נמלטו המחבלים ליאטה.

במועצת יש"ע מדגישים כי הפיגוע הקשה הזה "חייב להפוך לנקודת מפנה בלחימה נגד הטרור שמפעילים ערביי יש"ע נגד עם ישראל". ועל כן "יש להעביר את תושבי יאטה מבתיהם ולהפוך את יאטה לאות ועדות למחיר השתתפות ערביי יש"ע בטרור ותמיכתם בו".

במועצה אומרים עוד כי יש "לפתוח במבצע מקיף לאיסוף חמישים אלף רובים שבידי רשות הטרור הפלשתינית ולתגבר במידה ניכרת את כוחות צה"ל בכבישים ובישובי יש"ע". במועצת יש"ע טוענים כי בשני מבצעי צה"ל "חומת מגן" ו"דרך נחושה" לא פגעו בתשתית הטרור בסביבה הערבית הכפרית ובמיוחד בולט הדבר בדרום הר חברון. נציגי המועצה דורשים מהממשלה לעקור את תשתיות הטרור באזורים אלו.

מזכ"ל המועצה עדי מינץ אמר הבוקר בראיון לרשת ב' של קול ישראל כי בשיחות שקיימו עם קצינים בכירים בצה"ל הובהר לנציגי המועצה שפגיעה במשפחות המחבלים היא "גורם הרתעתי מספר אחד".

מינץ אומר כי לא מדובר בטרנספר אלא בגירוש הסביבה התומכת ומשפחות המחבלים לצורכי הרתעה.
"אין דבר יותר מוסרי מהצלת חיים", אומר מינץ. "אם ברור לנו שאפשר למנוע רצח של אנשים חפים מפשע, איך בכלל אפשר להסס?!".

"אוי לו לאותו מוסר מעוות", אומר מנכ"ל מועצת יש"ע, "שבשמו מוטב שייהרגו אנשים, נשים וטף חפים מכל פשע ובלבד שלא תיפול שערה משערות ראשם של משפחות המחבלים". לדבריו, ההימנעות מגירוש משפחות מחבלים וסביבתם התומכת היא המחשה חיה בת זמננו למאמר חז"ל: "מי שמרחם על אכזרים סופו שיתאכזר לרחמנים".

ח"כ מוסי רז ממרצ ומראשי "שלום עכשיו" אומר בתגובה לדברי מינץ כי כל עצותיה של מועצת יש"ע נכשלו וכעת "איבדה מועצת יש"ע כל מוסר אנושי והיא דורשת לטרנספר עשרות אלפי אנשים. מוטב שהממשלה תפסיק לשמוע לעצות האחיתופל של מועצת יש"ע", אומר רז



