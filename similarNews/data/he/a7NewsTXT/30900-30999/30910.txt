

הבוקר ייפתח המאבק על תקציב המדינה לשנת 2003. ראשי משרד האוצר יציגו את תקציב המדינה והמדיניות הכלכלית לשנת 2003 שבמרכזם קיצוץ נוסף של 8.7 מיליארד שקלים. בישיבה מיוחדת ביום שלישי הבא אמורה הממשלה להחליט אם לקבל את הצעת האוצר.


תקציב 2003 יכלול קיצוץ ניכר בתקציב מערכת הביטחון, אולם במשרד האוצר הדגישו כי הקיצוץ לא יפגע בביטחון. כמו כן, כלולה בתוכנית החדשה רפורמה בשוק העבודה, ורפורמה בשירות הציבורי שעיקרה איחוד משרדים וסגירת מספר יחידות ממשלתיות.

הרפורמה בשוק העבודה כוללת קיצוץ בדמי אבטלה ואבטחת הכנסה בשיעור של 20 עד 25 אחוז. כמו כן מציע האוצר להפסיק לשלם דמי אבטלה למי שמסרב שלוש פעמים לצאת לעבודה שהוצעה לו וכן מוצע לביטל את תשלום אבטחת הכנסה לצעירים מתחת לגיל 29.

ח"כ זבולון אורלב (מפד"ל) יו"ר ועדת החינוך והתרבות תוקף בחריפות את החלטת האוצר לקצץ כמיליארד  בחינוך, ואומר כי הוא לא יוכל להיות שותף קואליציוני בממשלה אנטי חברתית הפוגעת חמורות בכל מערכות החינוך.

ח"כ אורלב ציין כי בתקופת סילבן שלום ושרון קוצץ החינוך כבר ב-800 מיליון  .
"הקיצוץ בחינוך מחבל בעתידם של ילדי ישראל, בעיקר משכבות הביניים והחלשות, ומסכן את עתידה התרבותי, מדעי, כלכלי, חברתי, ובטחוני, של מדינת ישראל.הקיצוץ העמוק הוא מתכון בטוח לדחוק את מדינת ישראל להיות מדינת עולם שלישי ומפגרת" אומר אורלב.

ח"כ אורלב קורא לשרי המפד"ל להיאבק בממשלה כנגד הקיצוץ בחינוך, ולשקול פרישה מהממשלה אם יאושר הקצוץ.

הבוקר יציג שר האוצר סילבן שלום את תקציב המדינה והמדיניות הכלכלית לשנת 2003 שבמרכזם קיצוץ נוסף של 8.7 מיליארד שקלים. התוכנית הכלכלית תופץ לכל שרי הממשלה לקראת הדיון בה בממשלה בשבוע הבא.

