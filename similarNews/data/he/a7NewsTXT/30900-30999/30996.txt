

העיתון הלונדוני "אובזרבר" מפרסם היום כי במשרד החוץ הבריטי מעריכים שהשלטון הסעודי מתנדנד ונמצא על סף קריסה, ועל כן גובר החשש מפני השתלטות גורמים במשפחת המלוכה הסעודית המזוהים עם "אל קאעידה".

מקורות סעודים ציינו כי הפנטגון נתן באחרונה את חסותו לוועידה חשאית, שדנה באופציות השונות במקרה של נפילת משפחת המלוכה.

"אובזרבר" מציין כי הפגנות נגד הממשלה התקיימו בחודשים האחרונים בממלכה, במחאה על עמדתו הפרו-אמריקנית של השליט הנסיך עבדאללה בן עבדל עזיז. ההפגנות ברחבי הממלכה החלו בחודש מרץ, בעקבות שריפה בבית ספר לבנות, שבה מתו 14 תלמידות, לאחר שהמשטרה הדת האיסלמית במדינה מנעה מהן להימלט.

העיתון מציין כי אי-השקט במזרח המדינה התרחב להפגנות כלל ארציות נגד משפחת המלוכה, שהמשטרה דיכאה ביד קשה. לידי "אובזרבר" הגיעו צילומי וידיאו של ההפגנות שצולמו בחשאי ושהוברחו בשבוע שעבר אל מחוץ למדינה, שבה נראים מאות סעודים, בהם נשים, מפגינים בעד ערביי הרש"פ ונגד המשטר.

לדברי העיתון במשרד החוץ הבריטי סבורים כי כשלון תכניתו המדינית של הנסיך עבדאללה למזרח התיכון היא שכרסמה בסופו של דבר במעמדו.

כמו כן צויין כי יריבו העיקרי של יורש העצר, שר ההגנה הנסיך סולטן, היה בוטה בהתנגדותו למדיניות הפרו-מערבית של עבדללה. אחיו הנסיך נאיף, העומד בראש משרד הפנים, נקט יד קשה נגד כלי התקשורת בעקבות ההפגנות, כדי למנוע דליפת ידיעות.

עוד נכתב כי עבדאללה אף שיגר נציג מטעמו לוושינגטון כמשקל נגד להשפעתו של השגריר הנסיך בנדר, אחד מבניו של הנסיך סולטן. כמו כן, קיים חשש כי גורמים המתנגדים לעבדאללה בתוך המשטר הסעודי שיתפו פעולה עם טרוריסטים איסלמים בגל של פיגועים נגד מטרות מערביות. הכתבה מגלה כי השלטונות הסעודים אמנם ייחסו את הפיגועים לסכסוך על אזורי השפעה בין נתינים מערביים המעורבים בהברחות של משקאות חריפים ועצרו חמישה בריטים, קנדי אחד ובלגי אחד בקשר עם הפיצוצים. אולם מקורות במודיעין הבריטי אישרו כי הפיגועים היו מעשה ידיהם של קיצונים איסלמים הקשורים לארגון אל-קאעידה.

