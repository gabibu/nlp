

פולין תרכוש מישראל טילי נ"ט NTS של רפא"ל, במסגרת חוזה בשווי של כ-244 מיליון אירו, כך מסר ביום שישי שר ההגנה ירז'י שמאידז'ינסקי. "מדובר בטילים חדישים ביותר, שמבין כל הטילים שהוצעו, יש להם את טווח הירי הארוך ביותר ואת מערכת השיוט החדישה ביותר", אמר עוד השר, אותו ציטטה סוכנות הידיעות הפולנית פא"פ.

רוב הטילים ייוצרו במפעל "מסקו" בדרום פולין. על פי החוזה שיחתם בקרוב, עד 2013 יעמדו לרשות פולין אלפי טילים מסוג זה ומאות משגרים תואמים.

רכיבי הטילים NTS, שטווח הירי שלהם 4 ק"מ, מאפשרים גם לייצר טילים בטווח ירי של יותר מ-6 ק"מ שיותקנו במסוקי קרב של חיל האוויר הפולני.

רפא"ל התמודדה להשגת החוזה עם חברות מרוסיה, צרפת ודרום אפריקה.

