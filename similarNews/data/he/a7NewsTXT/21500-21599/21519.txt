

עצרות רבות של תפילה מתקיימות מדי יום על קברי צדיקים בגליל. בעצרות משתתפים מאות בני נוער ומבוגרים מהגליל, המבכים את המצב הביטחוני הקשה.

ביום חמישי בלילה התקיימה עצרת גדולה של תפילה באתר קברו של רבי שמעון בר יוחאי במרון. בעצרת נטלו חלק מאות מתושבי הגליל, בהם תלמידים רבים שהוסעו באופן מאורגן למקום. במהלך העצרת הקיפו המתפללים את הקבר מספר פעמים, נשאו ענפי לולב, קראו תהילים ותקעו בשופרות.

העצרת במרון היתה אחת משורה ארוכה של עצרות תפילה וזעקה המתקיימות בימים האחרונים על קברי צדיקים. המתפללים פוקדים את הקברים של רבי שמעון בר יוחאי במרון, רבי מאיר בעל הנס בטבריה, רבי יהודה בר אילעי, על כביש מרון-צפת, ועוד.

מארגן העצרות, רבה של צפת הרב שמואל אליהו, אמר , כי התפילות נועדו לעודד את התושבים ולסייע לכוחות הביטחון להתמודד עם הפיגועים הרבים. הוא הוסיף כי תפילות דומות יתקיימו בימים הקרובים.
