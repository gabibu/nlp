

הסערה שעוררו דבריו של ראש הממשלה אריאל שרון כי יוותר על עקרון שבעת ימי השקט כתנאי לכל משא ומתן הגיעה אתמול לשיאה בהחלטתה של סיעת "האיחוד הלאומי ישראל ביתנו" לפרוש מן הממשלה.

בהודעה שפרסמה הסיעה נאמר: "עקב שבירת העיקרון של אי ניהול משא-ומתן תחת אש, ולאור התקפלותו של ראש הממשלה בעניין שבעת ימי שקט החליטה הסיעה בישיבת חירום כי אין היא מוכנה להמשך התבוסתנות".

למרות הפרישה הודיעו אנשי הסיעה כי יתמכו בכל מהלך שתנקוט הממשלה להמשך מיגור הטרור.
בתגובה אומר יו"ר הקואליציה ח"כ זאב בוים כי על "האיחוד הלאומי" לגלות אחריות לאומית ולחזור בהם מהפרישה ממשלת האחדות: "אנשי האיחוד הלאומי יורים לעצמם ברגל, משום שעכשיו תהיה הטיה של הקואליציה שמאלה, ויתברר שבצעדם זה הם השיגו את ההיפך ממה שביקשו".

לעומתו בירך ח"כ אופיר פינס (העבודה) על הפרישה באומרו: "כרגע יש סיכוי למדיניות יותר שפויה, כי המדיניות של "האיחוד הלאומי" מובילה אותנו לאסון. אני חושב שאסור שמפלגת העבודה ו"האיחוד הלאומי" ישבו באותה הממשלה. אני מניח שצעד זה יפחית את הלחץ בתוך מפלגת העבודה בדרישה לפרישה. אני מקווה שראש הממשלה לא יחזר אחריהם, ואולי סוף סוף תהיה לנו ממשלת אחדות אמיתית".

נזכיר כי "האיחוד הלאומי- ישראל ביתנו" מונה שבעה חברי כנסת, וביניהם שני שרים: שר התיירות הרב בני אלון ושר התשתיות הלאומיות אביגדור ליברמן. מהלך זה מותיר את ממשלתו של אריאל שרון עם תמיכה של 66 חברי כנסת בלבד.

בתוך כך יועלו היום במליאת הכנסת ארבע הצעות אי אמון בראש הממשלה אריאל שרון.

סיעת "חרות" מציעה אי אמון בשל הימנעות הממשלה מכיבוש שטחי הרש"פ, סיעת המפד"ל מציעה אי אמון בשל התנגדות הממשלה לחוק הגיור כהלכה, סיעת מרצ מציעה אי אמון בשל המצב המדיני-ביטחוני והחברתי-כלכלי וסיעת רע"מ [הרשימה הערבית המאוחדת] מציעה אי אמון בשל מדיניות הממשלה כלפי ערביי יש"ע.

לפני ימים אחדים פקפק השר נתן שרנסקי בטעם ישיבת סיעתו בממשלה באומרו: "החלטות קריטיות בנושאים ביטחוניים מתקבלות מעל ראשם של השרים". כיום, הוסיף שרנסקי "השרים משמשים נציגים של חברא קדישא שהולכים ללוויות להסביר את מדיניות הממשלה אך מבלי שהם שותפים לקבלת ההחלטות.

הבוקר התכנסו שרי הליכוד בלשכת רה"מ שרון כדי לדיון בעקבות החלטתו לוותר על שבעת ימי השקט ולשלח לחופשי את ערפאת.

רוב שרי הליכוד מותחים ביקורת על שתי ההחלטות הללו של שרון, והם גם מודאגים מההשלכות הפוליטיות של פרישת סיעת האיחוד הלאומי ישראל ביתנו מהקואליציה.


