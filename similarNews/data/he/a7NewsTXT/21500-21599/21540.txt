

הממשלה החליטה בישיבתה לאשר תוכנית הכוללת סיוע מיוחד לעסקים במרכז העיר וזאת בעקבות שורת הפיגועים הרצחניים במרכז הבירה.

כתב עתי"ם מוסר, כי על פי החלטת הממשלה, תינתן הנחה בארנונה למסחר באיזור מרכז העיר. ההנחה תינתן בשלב ראשון למחצית הראשונה של השנה ובחודש יוני ייבחן הצורך להמשך מתן ההנחות.

בנוסף הוחלט להקצות 20 מיליון שקל לשיפור חזות מרכז העיר, 10 מיליון שקל מתקציב משרד התעשיה והמסחר ו-10 מיליון שקל מתקציב משרד הבינוי והשיכון. עוד הוחלט להקציב 15 מיליון שקל מתקציב משרד התיירות למבצעי שיווק ואירועים ו-15 מיליון שקל נוספים יוקצבו להשלמת פיתוח שוק מחנה יהודה.

כתב עתי"ם מציין, כי סוכם שוועדת השרים לענייני ירושלים תבחן צעדים נוספים לחיזוק העיר, לרבות בתחום פיתוח תשתיות מרכז ירושלים ובתחום עידוד רכישת הדירות בעיר.
