

במוצאי שבת, סמוך לשעה 19:30, פתח מחבל ערבי באש לעבר רכב ישראלי שנע על ציר כיסופים לכיוון גוש קטיף סמוך לצומת כפר דרום. ברכב נסעו אלקנה גובי ז"ל, חייל המשרת ביחידה מובחרת, ואחיו, גם הוא חייל. השניים היו לבושים בבגדים אזרחיים.

לאחר הירי פרקו אלקנה ואחיו מהרכב והשיבו אש לכיוון המחבל. ג'יפ של צה"ל שהוזעק למקום ראה את אלקנה מבצע ירי וסבר כי מדובר במחבל. הג'יפ דרס אותו, והוא נפטר מפצעיו זמן קצר לאחר מכן.
דוברת גוש קטיף דבורה רוזן אומרת כי "פיגוע הירי בוצע מאחד הבתים בציר כיסופים, שדייריהם נותנים חסות לטרור". רוזן ציינה כי שופטי הבג"ץ מנעו לפני כשבועיים את הריסת הבתים בידי צה"ל. הדוברת הוסיפה ואמרה כי תושבים רבים בגוש קטיף זועמים על כך ואומרים כי "עקבות הרוצחים מוליכים לבג"ץ".

הלווייתו של אלקנה גובי תתקיים היום בשעה 14:30 בחלקה הצבאית בבית העלמין בגוש קטיף.
ההלוויה תצא מבית הכנסת המרכזי בנווה דקלים.


