

פיגוע הבוקר בצומת נצרים
קצין הביטחון של היישוב נצרים וישראלי נוסף נפצעו הבוקר בצומת נצרים בידי מחבל. המחבל התחזה לפועל והגיע ליד מחסום נצרים, שם שלף רובה וירה לעבר ישראלי שעמד בשער. הוא פצע אותו באורח קשה.

קצין הביטחון חש למקום וניסה לפגוע במחבל, אולם המחבל ירה לעברו והוא נפצע באורח בינוני.
חייל שהיה בסביבת המקום ירה לעבר המחבל וחיסל אותו.

למקום הגיעו כוחות מד"א שפינו את הפצועים. כוחות הביטחון ערכו סריקות בחיפוש אחר מחבלים נוספים.

נתניה
שני יהודים נרצחו ו-49 בני אדם נפצעו אמש בפיגוע בנתניה. הפצועים פונו לבתי החולים לניאדו בנתניה, הלל יפה בחדרה , ומאיר בכפר סבא.

אמש, סמוך לשעה 8:30, הגיעו שני מחבלים לנתניה במכונית גנובה וחנו ליד בית המלון ג'רמי. המחבלים, חמושים ברובי אם-16 ורימוני רסס, ירדו מהרכב והחלו בריצה לעבר בית המלון. הם השליכו רימון לתוך הלובי, ולאחר מכן פתחו באש אוטומטית לעבר הנוכחים בבית המלון. המחבלים יצאו לרחוב והמשיכו לירות לעבר עוברים ושבים ברחוב גד מכנס.

שוטרי מג"ב שהיו בקרבת מקום שמעו את קולות הנפץ ומיהרו לאזור. ג'רמי מקונה, השוטר שבסופו של דבר חיסל את המחבלים, סיפר על השתלשלות המרדף אחר המחבלים: "היינו סמוך מאוד לרחוב ותוך שתי דקות כבר היינו במה שנקרא 'חתירה למגע'. תוך כדי מסע הרצח שלהם, הם החלו לנוס לכיוון דרום-מערב, לכיוון הים. אנחנו רדפנו אחריהם, ובמהלך המרדף כיוונו אותנו אזרחים לעבר מסלול מנוסתם. אנחנו דילגנו אחריהם, לאט, לאט, במטרה ליצור איתם מגע. הגענו לבית מלון נוסף, ואזרח סיפר לנו שהמחבלים ירדו כרגע לכיוון הטיילת. הם הסתתרו מאחורי בית המלון במקום חשוך מאוד. היה שם גרם מדרגות. הוראתי לחיילים לתפוס עמדות חיפוי. אני צמצמתי למטה בגרם המדרגות. אני פתחתי פינה [הציץ מעבר לפינה] וזיהתי קנה של אם 16. ראיתי את הקנה, ובאותו רגע עף כדור מול הפנים שלי. צעקתי לכוח 'מחבלים, המחבלים פה' ואז התחלתי לבצע ירי לעברם. ראיתי שלושה מחבלים דבוקים אחד לשני והרגתי אותם". בתגובה לציון של עיתונאי כי הכוח שלו הציל הרבה אזרחים אמר ג'רמי כי "האלקים הציל גם אותנו".

ירושלים
קצת לפני השעה 22:30, בעוד שפרטי הפיגוע בנתניה ממשיכים להתבהר, נכנס מחבל ערבי לבית הקפה "מומנט" בירושלים ופוצץ את המטען שנשא על גופו.

כתוצאה מהפיצוץ, נרצחו 11 בני אדם ונפצעו למעלה מ-100. הפצועים פונו לבתי החולים בבירה והם סובלים מפגיעות הדף וחדירת מסמרים וחלקי מתכת נוספים שהורכבו בתוך מטען התופת.

אדם אחד שניצל במוצ"ש מן התופת בבית הקפה מומנט בשכונת רחביה הוא רן יעקובי איש משרד החוץ שישב עם שתי ידידות כשלפתע שמע פיצוץ אדיר בתוך בית הקפה.

תחושתו של יעקובי, שמשהו יכול לקרות, הצילה את חייו. יעקובי, שהגיע לבית הקפה מומנט, העדיף לשבת במקום צדדי, ליד חלון, בשל תחושת בטן לא טובה שחש מייד בהיכנסו למקום.

"ישבנו בפינה עמוקה. ביקשתי לשבת ליד חלון, מתוך מחשבה שאולי יקרה משהו. לצערי, זה קרה", אמר יעקובי.

"בדיוק סיימנו לאכול ולשתות את התה ורצינו לקבל חשבון. כשחיפשנו את המלצרית שמענו פיצוץ אדיר, השולחנות התרוממו באוויר, נחתתי על הברך ומיד לקחתי את השולחן כדי לכסות את הנשים שהיו עימי", סיפר.

לדברי יעקובי, שתי הנשים שהיו עימו נפגעו מהלם. השלושה גילו לזוועתם, כי הם מכוסים דם וזכוכיות.
לדבריו, בית הקפה נמלא מסך של אבק ועשן. "היה בחור שנשען עלינו, פצוע. ראיתי הרבה פצועים. אנשים היו בהלם, כמעט ולא היו צעקות. את הרצפה כיסתה שכבת דם ועליה היו שרועים אנשים רבים, חלקם פצועים, חלקם מתים", סיפר.


