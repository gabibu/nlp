

ראש הממשלה שרון שהתראיין ביומן החדשות של ערוץ 2 בליל שבת, אמר לכתב אודי סגל, כי החליט לעשות הכל להפסיק את האש, לרבות ניהול מו"מ להפסקת האש תחת אש.

"אני גמרתי אומר לעשות כל מאמץ להגיע להפסקת אש. לכן, אני הודעתי להם, דרך אגב, זו היתה אמירה שלי, שאנחנו כמובן כרגע בפעילות כדי לעצור את גל הטרור הנורא הזה, אנחנו מוכנים להיכנס לדיון בתוכנית טנט ואם הטרור יימשך, אנחנו נמשיך בפעילות שלנו.

"זהו ההבדל, זהו השינוי, חשבתי שאפשר, אולי להגיע לשקט, כן, לפני הדיון, ואז הם לא פועלים, אנחנו לא פועלים. זה לא המצב היום, זה לא עוצמת המלחמה היום".

משנשאל ראש הממשלה, אם כוונתו כי יהיה מו"מ תחת אש, השיב: "משא ומתן להפסקת אש, יהיה תחת אש. זה המו"מ להפסקת אש.

"משא ומתן מדיני, כמובן לא יכול להיות כי הרי אין טעם, אתה לא יכול לנהל, להגיע לשלום אם אין בו ביטחון, כן. אבל כרגע אנחנו עוסקים בהפסקת אש, אני אעשה כל מאמץ להגיע להפסקת אש. אבל אם הטירור הפלשתיני יימשך, אנחנו נפעל במלוא העוצמה. תוך כדי עשיית כל המאמצים להגיע להפסקת אש".

המראיין שאל את שרון, מי ינהל את המו"מ להפסקת האש, והשיב, "המו"מ יתנהל פה, על ידי".
עוד הוסיף ואמר, כי ינהל את המו"מ על הפסקת האש יחד עם שר החוץ שמעון פרס ועם שר הביטחון בנימין בן אליעזר: ...כמובן שבמשא ומתן הזה, אני פועל יחד עם שר החוץ ועם שר הביטחון, שזה צוות שצריך לנהל את הדבר. אבל המו"מ יתנהל בלשכת ראש הממשלה, כפי שהיה בימי כל ראשי הממשלות בעבר", אמר.

ראש הממשלה נשאל, מדוע חדל מללכת לבתי משפחות שכולות והשיב על כך, כי עומס העבודה מונע זאת ממנו. "..תראה, כמות העבודה היא כ"כ גדולה, ולצערי כמות הנופלים היא גדולה, גדולה וכואבת וכן הלאה, אז לא אחת אני מתקשר טלפונית למשפחות ומדבר איתם. אני בוודאי כותב לכל אחת, אבל לעיתים אני פשוט מתקשר טלפונית ומדבר עם המשפחה, וכן הלאה", אמר.

המראיין שאל את שרון, אם הוא בודד יותר בצמרת ועל כך השיב ראש הממשלה, כי ראש הממשלה שרוי בבדידות כמפקד בצבא, בשל נטל האחריות המוטל עליו.

"תראה", אמר, "אם אני מסתכל על הנושא הצבאי, המפקד הוא בודד. למה הוא בודד? כי את ההחלטות הקשות אתה מקבל בעצמך".

בימין תוקפים בחריפות את הודעתו של ראש הממשלה אריאל שרון בדבר הוויתור על שבעת ימי השקט. ח"כ צבי הנדל מסיעת האיחוד הלאומי ישראל ביתנו אומר כי רה"מ שרון מעניק לחבורת המרצחים הפלשתינית פרס. "כנראה שרצח יהודים אכן משתלם והמוטיבציה של הרשות הפלשתינית רק תגבר". לדבריו, הויתור הנוסף של שרון אחרי שבוע ימים בו נרצחו עשרות ישראלים הוא תמוה ומסוכן.

יו"ר חרות ח"כ מיכאל קליינר אומר בעקבות ויתורו של רה"מ שרון כי "צריך לוותר על שרון כראש ממשלה. שרון אינו מסוגל להוביל לנצחון. הוא קיבל פיק ברכיים אחרי ההצלחה בטול כרם שממנה למד הציבור כי יש תשובה צבאית לטרור".

קליינר קורא לשרי הליכוד למרוד בממשלת שרון אם רה"מ לא יחזור בו מדבריו.

שר הבריאות ניסים דהן קורא לממשלה להמשיך בלחץ הכבד על הרשות הפלשתינית והוסיף "אסור לקחת שבויים, צריך לחסל כל פלשתיני שנושא נשק, כל נושא נשק פלשתיני - אחת דינו למות".


