

ברמאללה ובערים נוספות ביש"ע התקיימו אמש תהלוכות שמחה בעקבות הפיגועים בנתניה ובירושלים.
תחנת הטלוויזיה של ארגון החיזבאללה בלבנון שיבחה במוצאי שבת את המחבלים שביצעו את הפיגועים הרצחניים.

בתוך כך מצהירים ראשי החמאס כי הם לא יפסיקו את פיגועים עד שיסלקו את כל היהודים מארץ ישראל. ד"ר עבד אל-עזיז אל-רנטיסי, מראשי החמאס, אומר כי "המסר לשרון בפיגועים הוא שעליו לקחת את כל היהודים ולהסתלק מפלסטין". בראיון לתחנת הטלוויזיה של החיזבאללה "אל-מנאר" אמר רנטיסי כי "הפלשתינים לא יוותרו על יפו, על חיפה ועל אף נקודה בפלשתין".

השייח' חסאן נסראללה, מנהיג החיזבאללה, אמר אתמול כי "ישראל אינה מדינת חוק, אין לה כל לגיטימיות, ואין דבר שיוכל להעניק לה את הלגיטימיות זו".

"שום מלך, נסיך, נשיא, מנהיג או איש דת בכיר או פוליטיקאי אינו יכול לוותר לציונים על אף שעל מאדמת פלשתין".

יאסר ערפאת הודיע לשר החוץ האמריקאי קולין פאוול כי המודיעין הכללי הפלשתיני עצר ברמאללה את מג'די אל-רימאווי מהכפר בית רימא, ראש החוליה שרצחה את שר התיירות רחבעם זאבי הי"ד.

נציין כי לפני שבועות אחדים טענה הרשות הפלשתינית כי היא עצרה כמה חברים בחולייה: את חמדי קוראעין, המחבל שירה בזאבי, באסל אל-אסמר שעמד לצדו בעת שירה בזאבי ועאהד אבו ר'ולמה, ראש הזרוע הצבאית של החזית העממית, החשוד שתכנן את הרצח.

בשיחה עם כתב ynet במוצאי שבת הכחיש מפקד המודיעין הפלשתיני הכללי ביו"ש תאופיק טיראווי את הידיעות על כך שמג'די רימאווי, נעצר בידי הרשות.

לדברי טיראווי, האיש עדיין לא נעצר, ואין שום בסיס לידיעות, שלדעתו מקורן בישראל.


