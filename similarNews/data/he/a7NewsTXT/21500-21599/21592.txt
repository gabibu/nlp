

סמוך לשעה 23:00 הלילה פתח מחבל מחברון באש לעבר אזרחים ליד אולם השמחות "היכל נרקיס" בשכונה ג' באשדוד. שוטרים הצליחו ללכוד את אחד המחבלים כשברשותו רובה סער, לאחר שהיה לו מעצור בנשקו.

כוחות הביטחון ביקשו מתושבי השכונה להסתגר בבתיהם במהלך החיפושים אחר שני שותפיו של המחבל. אדם אחד נפצע באורח בינוני עד קשה בפיגוע הירי. אמבולנס של מד"א פינה אותו לבית החולים קפלן ברחובות.

הבוקר הודיע דובר צה"ל כי שותפיו של המחבל הצליחו להימלט מכוחות הביטחון וככל הנראה הצליחו לחזור לחברון.

פחות משעה לפני הפיגוע באשדוד נורה הרב חגי כהן, ראש ישיבת כינור דוד בעטרת, בידי מחבלים בצומת חלמיש בעת שנסע ברכבו. כוחות צבא והצלה חשו למקום. הרב כהן פונה לבית החולים הדסה עין כרם בירושלים ובמהלך הלילה עבר ניתוח. מצבו מוגדר בינוני עד קשה.


