

כוחות צה"ל הרסו ביום שישי את ביתו של אחד מראשי הזרוע הצבאית של חמאס עדנאן אל-רול.
עדנאן מחמוד אל-רול, הידוע כ"מהנדס", הכין את מטעני החבלה בפיגועי ההתאבדות בפברואר-מרס 96', בהם נהרגו 59 ישראלים בקו 18 בירושלים, בצומת אשקלון ובדיזנגוף סנטר בתל אביב.

מחבל הפתח', סאמר עוויס, חוסל על ידי ירי טילים ממסוק קרב לעבר הרכב שבו נסע. הערבים טוענים כי הוא נורה בשוגג, והטיל כוון אל אחיו הבכיר ממנו בגדודי אל אקצה, עבד אל-כאדים עוויס.

זמן קצר אחר חצות הלילה במוצאי שבת ירה מסוק מסוג אפאצ'י טיל על המכונית בה נסע עוויס ליד מחנה הפליטים אל-עמרי, הסמוך לרמאללה, בו הוא מתגורר. עוויס נהרג מירי הטיל במקום.

עבד אל-כאדים עוויס הוא פעיל בכיר בגדודי אל-אקצה, שאנשיו ביצעו את הפיגוע בנתניה. הוא נמלט מבעוד מועד ממחנה הפליטים בלאטה, לאחר שכוחות צה"ל נכנסו לשם בחיפוש אחר מבוקשים. אחיו השני של ההרוג, נאסר עוויס, אף הוא בכיר בגדודי אל-אקצה.

צה"ל אותת בכך למחבלי הפתח', כי ידו ארוכה דיה להשיגם.

חיל האוויר שב ותקף במוצאי שבת מטרות בערי הרש"פ. מסוקי תקיפה ירו על מבנה של המשטרה הפלשתינית בעיר חברון.

ובתוך כך ממשיכים הערבים בנסיונות הפיגוע ובהם אש לעבר רכב ישראלי על כביש 443, לעבר בסיס צה"ל צפונית-מערבית לחברון ולעבר עמדת צה"ל דרומית לחלחול. אש נפתחה גם לעבר כוח צה"ל באזור אל חאדר. בכל האירועים האלה לא היו נפגעים.

בנוסף נפתחה אש לעבר עמדת צה"ל ליד הישוב נצרים ופצצת מרגמה נורתה לעבר הישוב נווה דקלים. לא היו נפגעים. אש נפתחה גם מוקדם יותר לעבר כוח צה"ל צפונית לנחל עוז מזרחית לחבל עזה. כוחות צה"ל השיבו אש לעבר מקורות הירי.

בליל שבת חשף צה"ל מעבדה ובה 10 רקטות "קסאם" סמוך למחנה הפליטים בטול כרם. בנוסף, נחשף בית ובו חומרי נפץ מוכנים להפעלה. חלק מחומרי הנפץ הוחבאו בתוך רהיטים בבית. גם בתוך בית זה נמצאו רקטות "קסאם".

בפעולה נחשפה גם שיטת המחבלים להשתמש בבתי ספר כמעבדות נפץ ומפקדות צבאיות. עפ"י קצינים בכירים בגולני התגלתה מעבדה נוספת לחומרי נפץ שהמחבלים הקימו בביה"ס לבנים בטול כרם. במקום שוהים גם משרדים של הרשות הפלשתינית. חיילי צה"ל מצאו במעבדה מחרטות, הוראות להכנת פצצות וזנבות של רקטות "קסאם".


