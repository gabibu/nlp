

בתגובה לדברי שרון אתמול על ויתורו על 7 ימי השקט ושחרור ערפאת מהמצור ברמאללה, אומרים היום הארגונים הפלשתיניים כי שרון הבין שהפסקת אש הינה אינטרס ישראלי.
ארגוני המחבלים הביעו שביעות רצון רבה ואמרו כי פעולותיהם הוכיחו את עצמם וגרמו לשרון להיכנע לתביעות הפלשתיניות.

חאתם עבד אל קאדר, חבר המועצה המחוקקת הפלסטינית ומראשי התנזים של הפתח, אמר לאתר האנטרנט ynet כי "אני יכול לומר בביטחון שאת המערכה הזו ניצחנו בנקודות. הישראלים הופתעו מהיכולות שלנו להגיב על הפשעים ועל מעשי הטבח שלהם. אנחנו גאים מאוד בשאהידים שלנו, כל שאהיד רק מחזק את המוראל שלנו, בעוד שכל הרוג אצל הישראלים נותן מכה נוספת במוראל הקורס".

לדברי עבד אל קאדר, "שרון נמצא במצוקה. הוא ראה את הבטחותיו לציבור להשיג ביטחון נוחלות כישלון ולכן הבין שכדי להציל את עורו, הוא חייב לדרוש הפסקת אש".


