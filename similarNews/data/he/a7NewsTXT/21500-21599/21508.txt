

סגן נשיא עיראק טהא יאסין ראמדאן, סירב בשבת, באופן חד-משמעי, לרעיון חזרתם של פקחי הנשק של האו"ם, וקשר כל אפשרות לפיקוח על הנשק העיראקי לנושא הפיקוח על מאגרי הנשק של ישראל.

"כל פיקוח על מתקני הנשק העיראקיים חייבים להיעשות במסגרת פיקוח גלובלי בכל מדינות האזור, בעיקר בישות הציונית", אמר ראמדאן בבגדאד, בעת כינוס תמיכה ערבי בפלשתינים ובעיראק.
"באשר לחזרת פקחי פירוק הנשק, אנו אומרים להם, היו לכם שמונה שנים כדי למלא את התפקיד", אמר ראמדאן, בהתייחסות לפעילות האו"ם בעיראק מאז תום מלחמת המפרץ, ועד יציאת אחרוני הפקחים לפני 4 שנים.

חזרת הפקחים, (הנדרשת על ידי ארה"ב כדי שלא תיפתח במתקפה רחבת היקף על עיראק) "נועדה כדי לבצע פעולות ריגול ולגרום למשברים נוספים, כפתיח לתוקפנות אמריקנית בריטית מחודשת", ציין ראמדאן.

"הממשל האמריקני המרושע העדיף מאז ומעולם את שפת האיומים והתוקפנות, ופועל למען שינוי המשטר בעיראק בעיקר דרך מימון סוכנים, עבורם הוא מפעיל מחנות טרור", אמר ראמדאן.
בהמשך דבריו הכריז ראמדאן כי עיראק מוכנה לעמוד מול כל פעולה אמריקנית, וציין כי "נוכח הסולידריות עם הנשיא סדאם חוסיין, ארה"ב לא תזכה בדבר, מלבד השפלה וכישלון, אם תנסה לפעול בטיפשות ותתקוף את עיראק".

