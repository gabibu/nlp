

מפכ"ל המשטרה רב ניצב שלמה אהרונישקי הגיע לשני המקומות בהם היו פיגועים במוצאי שבת, האחד בנתניה והשני בבית הקפה מומנט בשכונת רחביה בירושלים.

לדברי מפכ"ל המשטרה, אירועי הלילה ממחישים עוד יותר את המורכבות ואת הפריסה הגדולה של המשטרה. לדבריו, כוחות גדולים של משטרה פרוסים על פי ההתרעות השונות והערכות המצב של המשטרה.

"מדינת ישראל, שאין לה חומות סיניות, לא יודעת איך למנוע חדירת מחבל בודד", אמר המפכ"ל, והוסיף כי זה קשור לכוחות המשטרה בשטח, טופוגרפיה, מכשולים וטכנולוגיה, כל אותם דברים להם זקוקה המשטרה באופן מהותי ובעיקר לחיזוק כוחותיה בעקבות המצב הביטחוני.

מפכ"ל המשטרה אמר כי במשטרה ממליצים לשים שומרים ומאבטחים במקומות בילוי. אלה לדבריו יכולים להרתיע ולצמצם את כמות הנפגעים ואת רצון המחבלים להגיע ולפגע במקומות הומי אדם.
יצוין כי בקפה "מומנט" בירושלים הוצב מאבטח חמוש, אך הדבר לא הועיל למנוע את פיגוע ההתאבדות.

משטרת ירושלים חיסלה ביום שישי, בבית חנינא שבצפון ירושלים, מחבל ועליו מטען נפץ רב עוצמה. אותו מחבל התכוון על פי החשד להגיע למרכז העיר ולפוצץ עצמו במקום הומה אדם.

במשטרת ירושלים התקבלה התראה על כוונת מחבלים לחדור מכיוון צפון ירושלים למרכז העיר, ולבצע פיגוע ראווה. מאחר שלא היה מדובר בהתרעה ממוקדת, התפרסו כוחות המשטרה בכוחות גדולים לאורך כל צפון ירושלים.

בשיכוני נוסייבה בשכונת בית חנינא בצפון ירושלים זיהה צוות מג"ב שני ערבים חשודים.

השוטרים קראו להם לעצור ובשעה שבדקו את החשודים זיהה אחד השוטרים על אחד מהם חגורת נפץ. המחבל החל להתפרע, וניסה להפעיל את מטען הנפץ שעל גופו בעת שהשוטרים ניסו להשתלט עליו. בתגובה, ירו בו השוטרים, שחששו לחייהם, והרגוהו. חשוד נוסף שהיה עימו נעצר לחקירה.


