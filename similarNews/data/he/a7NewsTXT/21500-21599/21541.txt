

סיעת האיחוד הלאומי הורתה למוסדות המפלגות המרכיבות את הסיעה להתכנס מיידית על מנת לאשר פרישה מן הממשלה.

הסיעה החליטה כי למרות הפרישה היא תתמוך בכל מהלך של הממשלה להמשך מיגור הטרור.
בישיבת חירום החליטה הסיעה כי בשל שבירת העיקרון של אי ניהול מו"מ תחת אש ולאור התקפלותו של רוה"מ מהדרישה לשבעה ימי שקט החליטה הסיעה פה אחד על הפרישה.

בהודעה שפירסמה הסיעה נאמר: "עקב שבירת העיקרון של אי ניהול משא-ומתן תחת אש ולאור התקפלותו של ראש הממשלה בעניין שבעת ימי שקט החליטה הסיעה בישיבת חירום כי אין היא מוכנה להמשך התבוסתנות".

בתגובה אומר יו"ר הקואליציה ח"כ זאב בוים כי על האיחוד הלאומי לגלות אחריות לאומית ולחזור בהם מהפרישה ממשלת האחדות. ח"כ בוים אומר כי כל פרישה כמוה כבריחה מאחריות והפרת האיזון הקואליציוני שפירושו מתן זריקת עידוד אמיתית לטרור ולערפאת העומד בראשו.
