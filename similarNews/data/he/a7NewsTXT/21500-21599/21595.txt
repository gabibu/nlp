

עשרות אלפי בני אדם הגיעו הערב לעצרת הימין בכיכר רבין בתל אביב, שמתקיימת תחת הכותרת
"עם חזק ינצח את הטרור". המשטרה מעריכה כי למקום הגיעו כ-60-50 אלף מפגינים.

המפגינים נושאים שלטים הקוראים בין השאר "עם חזק מנצח את הטרור", "למוטט את הרשות", "להחזיר את הביטחון", "מחבקים את צה"ל באהבה" ו-"נתאחד נתעצם ננצח". בקהל נישאו מאות דגלי המדינה והודלקו נרות.

במהלך ההפגנה נאמו ראשי רשויות וקציני צה"ל במילואים, ובהם האלוף במיל. שמואל ארד ותא"ל במיל. אפי איתם.

האלוף במילואים ארד, אלוף פיקוד העורף לשעבר וקצין צנחנים, אמר: "המלחמה היא על הבית. אסור לנו לאפשר לרשות הטרור הישגים והצלחות. כל היסוס וויתור מתפרשת על ידם כחולשה. נחישות אחדות ותעצומת נפש אלו הדרושים לעם ישראל וערפאת ילמד שיש במדינת ישראל הכוח לעמוד על נפשה ולהשיב מלחמה. זו לא עת לסרבנות ולפלגנות".

האלוף ארד הוסיף כי "אין מנוס מהכרעה מלאה עד פירוקה של הרשות וסילוקו של ערפאת. יש לצה"ל מה לעשות והוא יודע איך לעשות את זה".

אפי איתם, לשעבר מפקד אוגדת הצפון, אמר: "בואו נתכנס ונאסוף את כוחותינו לקראת מאבק קשה, מבחן גדול. כשכולנו ביחד שום דבר לא יכול להכריע אותנו, לנצח אותנו. הטרור שפוגע בנו הוא רק ענן עובר על פני השמש שתופיע. יש בגופנו פצעים מדממים אך בתוך גופנו יש נשמה גדולה ונצחית. איננו אומה רגילה ככל האומות. מי שמחנך את ילדיו להתאבד רוצה לבטל את הנשמה שלנו ואת הקיום שלנו. אנחנו עם השם, אנחנו אומה של נצח, לא ערפאת ולא היטלר ולא פרעה לא יכולים עלינו".

בהפגנה נאם גם שמוליק ריפמן, יו"ר מועצת הר הנגב ואיש מפלגת העבודה: "נכפתה עלינו מלחמת התשה שבה מבקש הטרור להתיש אותנו. הטרור אינו מבחין בין אדם לאדם, בין שמאל ובין ימין, בין גברים ונשים, בין דתיים וחילונים, יהודי וגוי. הטרור מאיים על כולנו ועל כולנו ביחד לפעול למיגורו. הקהילה היא החומה שלנו, החוסן הלאומי שלנו. כולנו רוצים שלום אבל אנו במלחמה על קיומנו ולכן אנו חייבים להניח את המחלוקות בצד ולהתאחד במאבק על קיומנו".

כ-1,600 שוטרים, לוחמי מג"ב, חבלנים, פרשים ומתנדבי המשמר האזרחי מאבטחים את העצרת. לצד כוחות הביטחון פועלים גם מד"א וצוותי כיבוי אש. מסביב לכיכר הוצבו אוטובוסים ריקים במטרה למנוע כניסה של מכונית תופת אל עבר המפגינים. במסגרת ההערכות נסגרו כבישים באזור.

מארגני ההפגנה מסבירים כי מתחילה תוכננה הכותרת להתקיים בסיסמא: "למוטט את הרשות, להחזיר את הביטחון" אולם בשל התגברות אירועי הטרור, והפעילות המקיפה של צה"ל למיגור הטרור, הוחלט לרכך את המסר העיקרי של ההפגנה, ולבחור במסר מרכזי יותר, שיהיה מקובל על חלקים נרחבים בחברה הישראלית. מסר נוסף שמבקשים למסור מארגני העצרת הוא הוקעתה של תופעת הסרבנות.

במועצת יש"ע מסבירים כי הפעם ההפגנה נושאת אופי של "בעד" ושל "חיזוק". אישים פוליטיים לא ינאמו ותחתם יופיעו אומנים. כמו כן יופעלו סדרנים מיוחדים שימנעו הנפת שלטים של מפלגות וארגונים שאינם תואמים את הקו המרכזי של ההפגנה.
