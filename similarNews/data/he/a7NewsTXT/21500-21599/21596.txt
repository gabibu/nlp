

במוצאי שבת קיימה ועדת המעקב העליונה של ערביי ישראל עצרת תמיכה ברש"פ. בעצרת שהתקיימה בסכנין שבגליל, השתתפו אלפים, וביניהם כל מנהיגי המגזר. המפגינים גינו את פעולות צה"ל נגד המחבלים, והניפו דגלים של אש"ף והחזית העממית ורבים החזיקו תמונות של יאסר ערפאת. המשתתפים קראו קריאות שונות נגד אריאל שרון ובעד אחדות "העם הפלשתיני".

בסיום התהלוכה התקיימה עצרת גדולה בסמוך לבית הקברות בסכנין, שם קבורים ערבים שהתפרעו בסוכות תשס"א (אוקטובר 00').

העצרת הגיעה לשיאה בנאום של ערפאת, שהועבר לקהל באמצעות מכשיר טלפון סלולרי. "אני פונה לעם בישראל, פנינו לשלום אמיתי", אמר ערפאת. "שלום אמת, כפי שהוסכם ביני לבין ידידי המנוח יצחק רבין". ערפאת והוסיף: "עוד נקים את המדינה הפלשתינית, ובירתה תהיה ירושלים". בדבריו התייחס ערפאת לנעשה במהלך סוף השבוע באזור טול כרם. "עיניכם רואות את התמונות. חשוב שנתאחד כולנו".

הקהל הרב הגיב לדברים בתשואות רמות וקרא: "מיליוני שהידים יעלו לירושלים".

בתום העצרת הודיעו מארגניה על שביתה כללית למשך יום אחד, שביתה שבמסגרתה ישבתו מוסדות החינוך, מוסדות הציבור וכל הפעילות המסחרית. נזכיר, כי ההחלטה באה לאות הזדהות עם ערביי הרש"פ, ששבתו גם הם אתמול ליום אחד.

ח"כ אחמד טיבי אמר שההפגנה וההחלטה על השביתה היא "מסר ואתגר לממשלת ישראל".
יש לציין כי בפועל היו פתוחים אתמול עסקים רבים של ערביי ישראל, אך כל מוסדות הציבור, למעט בתי הספר, שמרו על השביתה.


