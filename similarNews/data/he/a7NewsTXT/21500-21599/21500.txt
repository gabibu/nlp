

עצרת המונים התקיימה אתמול בסחנין, במחאה על מדיניותה של ממשלת ישראל בעימות עם הפלשתינאים. עשרות אלפים השתתפו בעצרת, בסיומה של תהלוכת מחאה שבה נישאו כרזות בגנות צעדי ישראל נגד הפלשתינאים ובזכותו של הסדר שלום.

בתהלוכה הונפו דגלים של ארגוני מחבלים פלשתיניים , בהם החזית העממית לשחרור פלשתין. קומץ ערבים קראו את הסיסמה המוכרת מנאומיו של יאסר ערפאת: "לירושלים צועדים מיליוני חללים".

בהפגנה אתמול הושמע נאום קצר של יו"ר הרשות הפלשתינית יאסר ערפאת, שנישא באמצעות הטלפון. ערפאת הזכיר פעמיים את ראש הממשלה המנוח יצחק רבין וקרא לממשלה להמשיך את דרכו של רבין.

התהלוכה והעצרת התפזרו בשקט, בלי כל חיכוכים עם כוחות הביטחון, ששמרו מרחק ממרכז סחנין.


