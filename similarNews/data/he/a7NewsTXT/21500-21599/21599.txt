

בישיבתה אתמול אישרה הממשלה תוכנית הכוללת סיוע מיוחד למרכז העיר ירושלים, וזאת בעקבות שורת הפיגועים, שהניסו את הלקוחות, ובכך גרמו נזק גדול לעסקים.

על פי החלטת הממשלה, תינתן לסוחרים באזור מרכז העיר הנחה בארנונה. משרד הפנים יגדיל את מענק האיזון בירושלים לשנה זו בסך של 15 מיליון , ועיריית ירושלים תוסיף עוד 10 מיליון ש"ח למימון ההנחות בארנונה לבתי המסחר במרכז העיר. הנחת ארנונה תהיה עד לגובה של 50 אחוזים משיעור הארנונה לשנת 02' [תשס"ב-ס"ג]. הקריטריונים למתן ההנחות יקבעו על ידי העירייה.
בשלב ראשון תוענק ההנחה למחצית הראשונה של השנה, ובחודש יוני ייבחן הצורך להמשך מתן ההנחות.

נוסף על כך הוחלט להקצות 20 מיליון ש"ח לשיפור חזותו של אזור מרכז העיר. מחציתו של הסכום יילקח מתקציב משרד התעשייה והמסחר, ומחציתו מתקציב משרד הבינוי והשיכון.

עוד הוחלט להקציב 15 מיליון ש"ח מתקציב משרד התיירות למבצעי שיווק ואירועים, ו-15 מיליון שקל נוספים יוקצבו להשלמת פיתוח שוק מחנה יהודה.

כמו כן הוחלט שכל ההשתלמויות והכנסים של משרדי הממשלה והחברות הממשלתיות בשנת 2002 יתקיימו בירושלים.

עוד סוכם כי ועדת השרים לענייני ירושלים תבחן צעדים נוספים לחיזוק העיר, לרבות אפשרות של פיתוח תשתיות מרכז העיר ועידוד רכישת הדירות.


