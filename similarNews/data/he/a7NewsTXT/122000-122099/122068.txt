

בי"ד מיוחד לעניני עם ומדינה, הורה לאתי מידד אם ל 8 ילדים, להתמיד בסירובה להשפט בפני בית המשפט של המדינה והודיע כי יזמן את ראש הממשלה וכל הגורמים הממשלתיים שפגעו בזכויותיה וגרמו לה לנזק, לדין תורה.

אתי מידד, רעייתו של שמואל מידד (זנגי) ראש עמותת 'חננו' המסייעת לאסירים מדיניים, עצורה לפי שעה עד תום ההליכים בשל סירובה להתייצב ולהשפט בפני בית המשפט שאיבד לדבריה "כל שיקול דעת עצמאי של צדק, עקב התערבות פוליטית גסה בתוך מערכת המשפט, המכתיבה את החלטות השופטים".

מידד זוכתה מאשמת "הפקרת חובת הורה לקטין", לאחר שהפגינה עם תינוקה ביחד עם 4 אמהות נוספות, במחאה על הרס ביתה וגירושה של אלמנתו של נתנאל עוזרי הי"ד מביתה בגבעה 26 ,ביחד עם ילדיה. על זיכויה של מידד ערערה הפרקליטות, אך מידד הודיעה כי תסרב להשפט בפני בית המשפט.

היא נעצרה לפני יותר משבוע עם שלושה מילדיה וזאת עד לתום ההליכים. בהוראתו של עו"ד שי ניצן המשנה לפרקליט המדינה, נלקחו שניים מילדיה והועברו לידי השירותים הסוציאליים. מידד עצמה שהתה כשבוע בכלא תרצה ביחד עם תינוקה בן 8 חודשים כשהיא כלואה עם עברייניות. בימים האחרונים הועברה להמשך מעצרה לכלא מעשיהו.

מידד פנתה להוראתו של בית הדין המיוחד לעניני עם ומדינה הפועל במסגרת הסנהדרין שהוקם בטבריה לפני כשנה ושנשיאו הוא הרב עדין שטיינזלץ.

פרופסור הלל וייס, דוברו של בית הדין המיוחד, אמר לערוץ 7 כי במושבו של בית הדין, ביום ט' מנחם אב התשס"ה, בראשותו של אב"ד הרב ישראל אריאל, הוחלט כי על אסתר מידד להמשיך במיאונה להתייצב בפני בית המשפט ואף אסר עליה לחתום מסמך כלשהו המשנה את מעמדה המשפטי קרי: הסכמה להשפט, נכונות להשתתף בדיון או להסכים להשתחרר.

בית הדין אף החליט להזמין לדין תורה את: רה"מ שרון, שר הבטחון מופז, היועה"מ, מני מזוז, פקידי רשות הרווחה והשר הממונה הרב אברהם רביץ, ולהורות להם להשיב על תלונותיה כממונים על המערכות שפגעו בה. בית הדין מוסיף בהחלטה כי "עולה לכאורה חשש כבד כי המערכות קיבלו מן המתלוננים הוראות להתאים את הנורמות שלהם, המנוגדות לחוקים שונים, למדיניות הנוכחית. בית הדין יברר האם הנתבעים משתמשים בסמכותם ובמשרתם לרעה באופן ישיר ובמשתמע ולחילופין פועלים בהעדר סמכות וגרמו בכך להשפלתה של המתלוננת, להתעמרות בה, לשלילת חירותה ולתוצאות חמורות נוספות".

(בהכנת הכתבה השתתפה כתבתנו לעניני משפט רותי אברהם)
