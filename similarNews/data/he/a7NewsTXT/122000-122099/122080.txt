

חבר הכנסת והמועמד לראשות הליכוד, עוזי לנדאו, סייר אתמול ביישוב חומש המיועד לעקירה וגירוש ואמר כי המאבק על היישוב צריך להיות בעל מסר שיהדהד. "צריך שיהיה ברור שהממשלה עושה טרגדיה הסטורית.

המאבק על הישוב חומש צריך להיות "חריף ותקיף", אומר ח"כ מהליכוד עוזי לנדאו במהלך סיור בישוב, המסר צריך להדהד ו"צריך שיהיה ברור שהממשלה עושה צעד של טרגדיה הסטורית לעם ישראל שאת מחירו נשלם בתחומים רבים ובמשך שנים רבות".

בראיון לאמציה האיתן בערוץ 7 מדגיש לנדאו כי חשוב שכל המחאה תהיה קשה וחריפה ו"לא להקל על הכוחות המפנים". עם זאת לנדאו מדגיש כי אסור שהיא תהיה אלימה כדי לא "לשחק לידי שרון שמעונין בעימותים בין 'כתום לחאקי'".

שרון הכניס את הצבא למשימת הפינוי למרות שאין בכך צורך ויש מספיק כוחות משטרה, משום שהוא יודע שעם ישראל תמיד מזדהה עם הצבא ולא משנה מי ניצב מולו. למעשה הפעם האחרונה שהופעל צבא נגד הפגנה אזרחית היה בכיכר טיינאנמן בסין, אומר לנדאו ושרון עושה זאת כאן ו"בכוונה". משום כך חשוב שלא תהיה אלימות ואם תהיה כזו היא תבוא רק מ'בית מדרשו של שרון' ו"הכתובת לכוחנות תהיה רק חוות השקמים".

לנדאו הגיע גם לביתה של לימור הרמלך, אלמנת שולי הרמלך הי"ד שנרצח בפיגוע ומתגוררת בחומש, כדי "לשמוע להתרשם, לאסוף אינפורמציה ולראות במה צריך לטפל' זאת בעיקר לקראת ישיבתה של ועדת חוץ ובטחון מחר בכנסת. הוא מדגיש כי המאבק הוא גם בחומש אך גם באזור השפלה מול התקשורת ברדיו ובטלויזיה וגם בכנסת.

הליכוד אומר לנדאו יסלק את שרון מהשלטון בבושת פנים אבל המשימה אינה רק להחליף את שרון אלא לדאוג שחוט השדרה של רשימת הליכוד לכנסת יכיל אנשים שאינם רק בעלי עקרונות אלא גם כאלה ש"אי אפשר לקנות אותם או להפחיד אותם בנוסח שרון בשנים האחרונות". שרון הביא את ישראל למעלת אחת המדינות המושחתות ביותר וגם השחית את מרכז הליכוד. "מרכז ליכוד או הפוליטיקה בכלל אינו תמיד בית מרקחת אבל בשנים האחרונות של רה"מ ויד ימינו עומרי שרון, עם שיטות ההשחתה שלהם, הקניה והמכירה, דרדרו את מרכז הליכוד לשפל שאין לו תקדים. כדי לרפא את המרכז צריך להוציא את שרון מהליכוד".

לנדאו העומד להתמודד על ראשות הליכוד הוסיף כח הוא סבור כי ניתן להגיע לבחירות בתוך 3-4 חודשים.
