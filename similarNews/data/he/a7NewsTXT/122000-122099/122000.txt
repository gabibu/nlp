

למרות שמספר המובטלים במשק עומד על כ-240 אלף איש, תעשיית המתכת והחשמל מתקשה לגייס באופן מיידי כ-5,000 עובדים מקצועיים ובלתי מקצועיים במאות מפעלים בכל רחבי הארץ.

למרות שמספר המובטלים במשק עומד על כ-240 אלף איש, תעשיית המתכת והחשמל מתקשה לגייס באופן מיידי כ-5,000 עובדים מקצועיים ובלתי מקצועיים במאות מפעלים בכל רחבי הארץ. כך טוען יאיר וינברגר, יו"ר איגוד תעשיות המתכת והחשמל בהתאחדות התעשיינים ומנכ"ל אלקטרוטרם.

הוא הוסיף, כי מסיכום הנתונים של המחצית הראשונה של השנה עולה כי אמנם מתחילת השנה נקלטו כ-700 עובדים בענף המתכת והחשמל, אך עדיין, כאמור, תעשייה זו משוועת לאלפי עובדים נוספים.

כיום מועסקים בענף המתכת והחשמל כ-88 אלף עובדים בכ-1,400 מפעלים.

וינברגר מוסיף, כי יצוא ענף המתכת והחשמל גדל ב-6.7% במחצית הראשונה של השנה לעומת התקופה המקבילה אשתקד והסתכם בכ-2.45 מיליארד דולרים. בתוך כך   בענף מוצרי מתכת ומתכת בסיסית חל גידול של 22.5% ביצוא, שהסתכם בכ-793 מליוני דולרים; ביצוא המכונות והציוד חל במחצית הראשונה של השנה גידול של 23% בהשוואה לתקופה המקבילה אשתקד והוא הסתכם בכ-810 מילין דולר; ביצוא הציוד החשמלי והמנועים החשמליים חל גידול של 31.5% בהשוואה למחצית הראשונה אשתקד והוא הסתכם ב-226 מיליוני דולרים; מאידך - בענף כלי הובלה, הכולל גם כלי טיס נרשמה ירידה של 20% ביצוא לעומת המחצית הראשונה אשתקד והוא הסתכם ב-583 מיליוני דולרים.

מכירות תעשיית המתכת והחשמל לשוק המקומי גדלו במחצית הראשונה של השנה בכ-5.6% בהשוואה לתקופה המקבילה אשתקד והם הסתכמו בכ-17.8 מיליארד שקל.

וינברגר מציין, כי סך כל מכירות תעשיית המתכת והחשמל גדלו ריאלית במחצית הראשונה של השנה ב-6% בהשוואה לתקופה המקבילה אשתקד והסתכמו בכ-26.9 מיליארד שקל.

יו"ר איגוד המתכת והחשמל בהתאחדות התעשיינים קרא למשרד החינוך התמ"ת והאוצר, לגבש במשותף עם התעשיינים תוכנית פעולה ארוכת-טווח ליצירת עתודה מקצועית וכמענה לדרישה ההולכת וגוברת לעובדים מקצועיים בענף המתכת והחשמל. במסגרת תוכנית זו, יוחזרו המקצועות הטכניים לבתי הספר המקצועיים, ובוגריהם יוכלו להשתלב בשוק העבודה במקצועות המתכת והחשמל ברמות שכר הולמות.
