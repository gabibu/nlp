

מסוקי חיל האוויר העבירו אתמול 250 לוחמי מג"ב מגזרת חבל עזה לצפון השומרון על מנת לתגבר את הכוחות לעקירת היישובים חומש ושא-נור. האלמנה לימור הר-מלך: "בחומש לא יהיו חיבוקים ונישוקים".

(צילום: דובר צה"ל)

ביממה הקרובה אמורים לעבור כוחות צבא ומשטרה גדולים מחבל עזה לאזור יהודה ושומרון, באוויר ובכלי רכב לאחר שלמעשה הושלמה הגליית תושבי כל היישובים היהודיים בחבל עזה. היום בצהרים צפויים לעזוב את ביתם תושבי נצרים ובכך יסתם הגולל על פרק זה של ההתיישבות היהודית בחבל עזה.

בתחילה תוכנן כי גירוש תושבי חומש ושא-נור שבצפון השומרון יתחיל רק ביום רביעי, אולם לנוכח ההתקדמות המהירה שהיתה לצה"ל ולמשטרה בגוש קטיף ייתכן כי הוא יוקדם ויתחיל כבר מחר.

לימור הר-מלך: בחומש לא יהיו חיבוקים ונישוקים
לימור הר-מלך מהמטה של חומש אומרת כי אנשי הישוב ומחזקיהם שהגיעו ומגיעים למקום, נערכים למאבק ואוגרים כוחות משום ש"כל זמן שהקרב לא תם המאבק על המקום רלוונטי ואקטואלי ויש לממש אותו". הרמלך מדגישה כי מחומש לא יצאו אנשים מהבתים ב"כפיפות ראש, כאן זה לא יקרה".

בראיון לאמציה האיתן בערוץ 7 אומרת לימור, אלמנת שולי הר-מלך הי"ד שנרצח בדרך למקום והחיה את הגרעין בחומש, כי בחומש לא יתנהל מאבק ב'נוסח הגלות'. "לצאת מהבית בחיבוקים ונישוקים, מה זה צריך להיות? לא יהיו כאן חיבוקים ונישוקים. צבא הגנה לישראל המגיע היום לביתי אינו ממלא את תפקידו הוא ממלא תפקיד הפוך ממה שלשמו הוקם. לא יהיה פה חיבוקים, כי צה"ל מגיע לעשות דבר חמור בישוב". "הגיע הזמן שנאמר זאת: חיילי צה"ל מגרשים יהודים מבתיהם", אומרת הר-מלך, "מי שלא מבין שדבר זה חמור הוא חולה".

היא מוסיפה כי הצליחו להטמיע במתיישבים ב"עבודה פסיכולוגית עמוקה", שאין צורך להאבק. "מדינת ישראל לוקחת מאיתנו את אותה זכות לגיטימית מינימלית של מאבק. לא ניתן לזה לקרות, אנחנו אנשים בריאים שפוקחים את העינים ורואים את המציאות ולכן אנחנו לא ניתן לדבר הזה לקרות כאן".

הר-מלך מדגישה כי לא תהיה פגיעה בחיילים ולא ירימו יד על חייל ויחד עם זאת "יהיה מאבק נחוש ואיתן, ואין צפויות תמונות של אנשים היוצאים מבתיהם בכפיפות ראש. כאן זה לא יקרה".

עוד קראה הר-מלך לאנשים להגיע אל חומש ואומרת כי אין לערוך הקבלה בין צפון השומרון לגוש קטיף משום שלשומרון קל יותר להגיע. עם זאת גם מי שאינו מצליח להגיע 'למרות שיש המון לדרכים להגיע ולצבא אין שליטה על כל מה שקורה בשטח', ומי שהמסע לחומש קשה לו, שיגיע ויעצור את הכוחות לפני שהם מגיעים לחומש. "המערכה לא תמה", היא מדגישה, אנחנו מרגישים שחרב חדה מונחת על ישובי צפון השומרון ומדובר באזור שעזיבתו מבחינה בטחונית מהווה סכנה מעבר לכל ספק. משום כך משאירים את צה"ל אחרי הגירוש עוד 5 חודשים ורק אחר כך יוציאו אותו. אבל לאחר 5 חודשים איש אינו יודע מה יהיה.

"המאבק בחומש תלוי באיזה נחישות נראה שאנחנו מאמינים במקום הזה, במאבק הזה, בצורך להיות כאן, ובצדקת דרכנו", אומרת הר-מלך.

מאבקים קשים בצפון השומרון בין מתיישבים לשוטרים וחיילים
עדי ראייה ביישוב שא-נור שבצפון השומרון מדווחים כי מח"ט הצנחנים, יוסי בכר, היה מעורב בעצמו בתקרית בו נפצע אתמול בבוקר נער בן 17 בראשו ובבטנו. לפי הדיווח של התושבים, המח"ט הורה לחייליו לקחת אותו ולהרביץ לו מכות הגונות. הנער שהוכה טוען כי לפני שאיבד את ההכרה ונלקח באמבולנס הוא זוכר שמח"ט הצנחנים בעצמו בעט לו בראשו וגרם לשבר בלסתו.

בכניסה למחנה חטיבת אפרים נעצרו ארבעה מפגינים. עשרות ממתנגדי הגירוש מפגינים בכניסה למחנה ומבעירים צמיגים. צה"ל הכריז על שטח צבאי סגור והחל יחד עם המשטרה במעצרים במקום.

חייל צה"ל נפצע אתמול באורח קל ביישוב חומש, בעימות עם מתיישבים, לאחר שצה"ל ביקש לעשות עבודות הכנה לקראת ההינתקות. ממשטרת ש"י נמסר כי בשא-נור נתפסו שני חשודים בזריקת נינג'ות לעבר כוחות צה"ל והמשטרה והועברו לכלא מעשיהו.

תושבי קדומים ניסו אחר הצהרים למנוע את כניסת כוחות הגירוש ליישובם. קודם לכן, היו עימותים באזור חטיבת אפרים כאשר פעילי ימין ניסו לחסום את הכניסה לחטיבה. במשטרת מחוז ש"י התקבלה תלונה כי ראש מועצת ההתנחלות קדומים שבצפון השומרון, דניאלה וייס, הגיעה לבסיס הר חמד שמצפון לקדומים, הפכה את מיטותיהם של חיילי נח"ל במקום והשליכה את חפציהם האישיים.

המפגינים מקדומים דיווחו כי שוטרי היס"מ מפעילים אלימות קשה נגדם. לדבריהם, השוטרים דוחפים בכוח גם בנות ודווח על פצועה אחת.
