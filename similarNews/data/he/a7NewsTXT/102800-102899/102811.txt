

'המרכז הערבי למאבק בגזענות' בראשות באכר עוואדה פנה ליוע"מ לנוכח מה שכינה "פעילות הארגון היהודי המיסיונרי יד לאחים" נגד המיסיון כ"פגיעה חמורה וקיצונית ברגשות הדתיים של המיסיונרים הנוצרים".

על דבר ההאשמה הנמתחת נגדם נודע לראשי 'יד לאחים מכתבה שפורסמה בעיתון הערבי 'אל פאג'ר אל ג'אדיד' הרואה אור בישראל (בצילום: עמוד הטענות נגד 'יד לאחים').

בפנייה אל היועץ המשפטי לממשלה מני מזוז מצביע הארגון על שתי 'האשמות' חמורות בהן בחר המרכז להאשים את "הארגון המיסיונרי יד לאחים". הראשונה: "בפרסומי יד לאחים מופיעה תמונה של שני מבשרים מיסיונריים המתוארים כסרטן הנפוץ במפת ישראל". ההאשמה השנייה מתייחסת לפעילות ההצלה וההסברה הענפות שמקיים 'יד לאחים' בשכונות פסגת זאב ונווה יעקב לנוכח התיישבות משפחות המשת"פים בלב שכונות אלו. על-פי 'אל פאג'ר אל ג'אדיד', "יד לאחים פועל לגירוש האזרחים הערבים המתגוררים בשכונות הצפוניות של ירושלים".

מנהל 'המרכז למאבק בגזענות', באכר עוואדה, פנה אל היועץ המשפטי לממשלה בטענה שלפיה מעשים אלו הם "פגיעה חמורה וקיצונית ברגשות הדתיים של המיסיונרים הנוצרים וכן הסתה לגזענות נגד ערבים".

"השנאה הידועה הקיימת כל השנים בין המוסלמים לנוצרים נעלמה, כך נראה, בשעה שעל הפרק ניצבים אנשי יד לאחים" אומר יו"ר 'יד לאחים', הרב שלום דב ליפשיץ. "נכון הוא שיד לאחים ניצב בחזית המאבק מול שני גורמים אלו: המיסיונרים והערבים פורעי החוק. במקרה זה שני אלו חברו חבר להוקיע את אלה שחושפים את פרצופם האמיתי"

הרב ליפשיץ אמר כי הוא סמוך ובטוח שהיועץ המשפטי ידחה על הסף את הפנייה המופרכת.
(ש)
