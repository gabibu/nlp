

ח"כ רוני בר און מהליכוד תקף אתמול במליאת הכנסת את הסכם ז'נבה, 'פארסה במימון זר' כלשונו, ואמר כי יוזמי ההסכם היו אנשים לא רלוונטיים ולא לגיטימיים.

ח"כ רוני בר און מהליכוד תקף אתמול (ב') במליאת הכנסת את הסכם ז'נבה, "פארסה במימון זר" כלשונו, ואמר כי יוזמי ההסכם "אברהם בורג שלא נבחר ליו"ר מפלגת העבודה, עמרם מצנע שגורש מתפקידו כיו"ר מפלגת העבודה ויוסי ביילין", היו אנשים "לא רלוונטיים ולא לגיטימיים. אנשים שלא היה להם שום תפקיד ולא הצליחו להיבחר לשום תפקיד", ושרומו בסופו של דבר על ידי הפלשתינים.

כתבתנו רותי אברהם מוסרת כי בר און התייחס לאופן ניהול המו"מ של יוזמי הסכמות ז'נבה ואמר כי "את המו"מ המביך הזה ניהלו בצורה חובבנית ביותר. עמדת הפתיחה היתה עמדת הסיום...אפילו ילד לא מנהל כך מו"מ. ילד שבא לבקש מאמא שלו דמי כיס מנהל מו"מ יותר טוב ממה שניהלו היהודים בג'נבה"

חמור מכך הוסיף בר און, "שכל הפארסה הזו היתה במימון זר. בפעם הראשונה בתולדות הסכסוך, בעליל, כסף של מדינה זרה ניהל את הקרקס הזה".

לדבריו "שיווקו שם תחושה שניתן להגיע לאיזשהו שלום. ..אני רוצה להזכיר לכם ששלחו מיליוני חוברות לבתים. כל בית אב בישראל קיבל חוברת מהודרת עם כל הקשקושים האלה. הפיצו את זה בדואר וזה עלה יותר מ 2 מיליון דולר, שוב כסף זר.

במקום למכור הסכם מכרו בעצם סלבריטיז. היה מטוס ג'מבו שכור, מילאו אותו במאות ישראלים: אמנים, זמרים, שחקנים , סופרים, כתבי חברה, רכילאים, 'שליחות קטלנית', מ'ידיעות', ו'ליאורה' ממעריב. כל מדורי הרכילות נסעו לשם וגם מעבר לכל מעצבי דעת הקהל הקובעים, המשפיעים האלה.
בסוף היום, הפלשתינים רימו את הישראלים בג'נבה. .. הם ירקו להם בפרצוף. הם הביאו את קרטר שעשה מזה סלט ירקות אחד גדול והישראלים תפסו את הראש כשהם הבינו לאיזו מלכודת הם נפלו".

הפרדוקס הגדול לדבריו היה ביקורת הימין ש"הרימה את הפרוייקט הזה. אולמרט וסילבן שלום וגם ראש הממשלה שדיבר על הנושא הזה בעצם עשו את blow up של הדבר הזה והרימו את זה לסדר היום הציבורי".

לדבריו "הקרקס הזה" בא על רקע "'ואקום בסדר היום הציבורי', לא היה על מה לדבר. צריך היה להמציא משהו. תשימו לב שאחרי מה שקרה עכשיו, עם תכנית ההתנתקות החד צדדית של רה"מ, תראו כמה כלום היה בג'נבה".

כתבתנו מציינת כי בתגובה לדבריו אמר ח"כ טלב אלסאנא מרע"מ: "איני מאמין שתכנית ההתנתקות היתה יוצאת לאור אלמלא יוזמת ג'נבה ואם התכנית יצאה בגלל היוזמה הזאת, לדעתי זה צעד חשוב ומבורך. ..ראש הממשלה ראה שהוא מאבד יוזמה ואנשים שבעצם לא נבחרו נותנים תקווה לעמים, ואילו הוא יושב במשכנו בירושלים חסר מעש. לכן הוא החליט לצאת ביוזמה".
