

העיר תל אביב, המתנהלת זמן רב ללא רב עיר, תזכה בקרוב לרב משלה. ועדת הבחירות לרב העיר קבעה את תאריך ח' ניסן תשס"ה, 17.4.05, כמועד לקיום הבחירות לרב העיר.

כתבתנו רותי אברהם מוסרת כי במועד זה תתכנס האסיפה הבוחרת בת 30 חברים: 10 נציגי מועצת העיר, 10 נציגי המועצה הדתית ו-10 נציגי בתי הכנסת, ותערוך הצבעה בקלפי על המועמדים השונים, בפיקוחה של ועדת הבחירות.

ניתן יהיה להגיש מועמדות לתפקיד רב העיר לועדת הבחירות עד 7 ימים לפני מועד הבחירות.

הבחירות נקבעו לאחר שהבג"ץ הוציא צו על תנאי המורה לקיימן וזאת לאור עתירתה של התנועה להגינות שלטונית. מרדכי איזנברג יו"ר התנועה אמר כי "יש להצטער על הזמן הרב בו נותרה העיר הגדולה תל אביב ללא רב ראשי אשר ינהל במשרה מלאה ובלעדית את ענייני הכשרות והטהרה בעיר".
