

השוויון בועדת הכספים בשאלת התמיכה בחוק פינוי פיצוי נשמר והוא צפוי להיות מוכרע היום בקולו של חבר הכנסת דניאל בנלולו, איש הליכוד. בנלולו טוען הבוקר כי לא שינה את דעתו ונותר מתנגד להעברת החוק.

בנלולו שהתנגד עד כה לאישור החוק, מלין על הדיווחים לפיהם שינה ביממה האחרונה את דעתו והודיע כי בכוונתו להימנע בהצבעה לאישור החוק.

בעקבות מידע זה הפעילו אתמול פעילים בכירים ביש"ע לחץ על בנלולו במגמה לשכנעו לשוב מעמדתו החדשה. ראשי יש"ע ובראשם זאב חבר, זמביש, ביקשו לשכנע את בנלולו בכך שלא יהיה בנפילת החוק כדי לפגוע במעמדו של ראש הממשלה וכי מדובר באמירה סמלית המעידה על התנגדות ציבורית לאופיו של החוק.

כאמור, חבר הכנסת בנלולו טוען כי כל הדיווחים לפיהם שינה את עמדתו אינם נכונים וכי הוא מתכוון להמשיך ולהתנגד להעברת החוק. במידה ואכן כך יעשה יישמר שוויון בין תשעת תומכי החוק המתוקן לבין תשעת מתנגדיו. מצב שכזה יביא להפלתו ולשיגורו להצבעתה במליאת הכנסת או לעיון מחודש של הועדה המיוחדת בראשותו של חבר הכנסת אברהם בייגה שוחט שתצטרך לבחון את סעיפיו מחדש. אם יגיע החוק הנופל למליאה או לועדה מחדש יהיה תלוי הדבר בבקשת הועדה עצמה.

כאן המקום להזכיר כי אתמול הודיע הרב יוסף שלום אלישיב, מנהיגה הרוחני של סיעת 'יהדות התורה', כי חברי הכנסת של סיעתו יתמכו בחוק פינוי פיצוי אך ורק אם ייכלל בו סעיף שיחייב משאל עם בטרם יישומו של החוק.
(ש)
