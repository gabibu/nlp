

יו"ר ועדת הכלכלה, ח"כ אמנון כהן אומר כי לא יאשר העלאת מחירי החניה בערים "בטרם תובטח המערכת להסעת המונים".

יו"ר ועדת הכלכלה, ח"כ אמנון כהן, הודיע כי הוועדה לא תאשר את העלאת תעריפי החנייה במרכזי הערים, לפני שיוצגו בפניה נתונים עדכניים לגבי מועדי הפעלת המערכת להסעת המונים ומחירי החנייה החדשים אותם רוצים לקבוע משרדי האוצר התחבורה והפנים.

בדיון שנערך הבוקר (ב') בוועדה, טען שאול מרידור, מאגף התקציבים באוצר שמטרת תיקון פקודת התעבורה בעניין תעריפי החנייה היא לצמצם כניסת רכבים פרטיים למרכזי הערים באמצעות תמריץ כלכלי שלילי למי שיחנו במרכז העיר. לדבריו, בשנת 2008 תחל לפעול בירושלים רכבת קלה והציבור יוכל להשאיר את רכבו בחניוני "חנה וסע" מוזלים, ולהשתמש בתחבורה הציבורית בתוך העיר. ההערכה היא כי בתל אביב, תחל הרכבת הקלה לפעול רק בשנת 2011.

אחז בן ארי, היועץ המשפטי של עירית ת"א, טען כי אם תהיה אלטרנטיבה אמיתית לרכב פרטי, בדמות הסעה ציבורית יעילה, אנשים יעדיפו אותה ואין צורך להקדים ולהשתמש ב"ענישת חנייה" עבור ביצה שעדיין לא נולדה.

בסיכום הדיון ביקש היו"ר, ח"כ כהן, מנציגי משרדי הממשלה להציג בישיבה הבאה את הצעותיהם לפתרונות להסעת המונים בצירוף לוחות זמנים ברורים להפעלתם וכן את תעריפי החנייה שבכוונתם לדרוש. (ש)
