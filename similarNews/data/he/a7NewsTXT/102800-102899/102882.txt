

שר הפנים הבריטי צ'רלס קלארק הכריז אתמול (ב') על השקתה של תכנית הגירה חדשה לבריטניה. התכנית נועדה להסדיר את כניסת המהגרים ומבקשי המקלט.

כתבתנו רותי אברהם מוסרת כי בראיון לטלויזיה התייחס ראש ממשלת בריטניה טוני בלייר לתכנית ואמר כי האמצעים שיינקטו נועדו לאפשר בואם של מהגרים חיוניים, ולמנוע בואם של אלו המנצלים לרעה את הגירתם לבריטניה.

התכנית תימנע "הגירת שרשרת", אל בריטניה: מהגרים חדשים לא יוכלו לצרף אליהם באופן אוטומטי את בני משפחותיהם. כמו כן, להשתקע בבריטניה יוכלו רק עובדים מיומנים.

אלו שיבקשו להתאזרח יידרשו להוכיח שליטה באנגלית.

הממשלה הבריטית מתכוונת להציג בקרוב מערך אלקטרוני חדש שנועד לאתר במהירות את אלו שאינם עומדים בקריטריונים לבקשת מקלט, ונמצאים באופן סמוי במדינה.

בגבולות בריטניה יימצאו, עפ"י התכנית החדשה, טביעות אצבעות של כל בעלי מבקשי הויזות. כמו כן יוצבו אמצעי בידוק חדישים עבור היוצאים והנכנסים בשערי בריטניה.

שר הפנים קלרק ציין כי ליבת תכנית ההגירה היא "לאפשר לאלו אשר יכולים לתרום מכשרונותיהם ויכולותיהם לבריטניה להגר אליה, אך בה בעת לבלום את כניסתם של אלו שבכוונתם לנצל את הכנסת האורחים הבריטית ולהכביד על כלכלת המדינה".

תכנית ההגירה הבריטית החדשה תכלול מתן אישורי כניסה לבעלי מקצוע עפ"י דירוג מיומנות: בעל מיומנות גבוהה, מיומנות, מיומנות נמוכה, סטודנטים ובעלי מקצועות ייחודיים כמו שחקנים ועוד.

קלארק הוסיף כי המידרג יהיה גמיש ויותאם לצרכי השוק הבריטי.
