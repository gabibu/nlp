

על המעסיק לשלם למלצר שכר מינימום לפחות ואת כל הזכויות הסוציאליות הנלוות אליו. הטיפ, שהוא נדבת לבו של הלקוח למלצר, הוא מתנה ואינו תחליף לשכר. קובעת הצעת חוק חדשה את מה שנדמה היה כי ברור זה מכבר.

יו"ר ההסתדרות, ח"כ עמיר פרץ, הגיש היום (ב') הצעת חוק לפיה טיפ שניתן למלצר ע"י הלקוחות אינו מהווה תחליף לשכרו. על המעסיק לשלם למלצר שכר מינימום לפחות ואת כל הזכויות הסוציאליות הנלוות אליו. הטיפ, שהוא נדבת לבו של הלקוח למלצר, הוא מתנה ואינו תחליף לשכר. על הטיפ להגיע ישירות למלצר ולא למעסיק.

נזכיר כי בעבר הוקמה ועדה ציבורית לבדיקת יחסי העבודה בענף המלצרות, בראשותו של פרופסור אברהם פרידמן, שהיו חברים בה נציגי ארגוני העובדים והמעבידים הנוגעים בדבר. הועדה מצאה כי במקרים רבים אין העובדים בענף זה משתכרים שכר מינימום כחוק. הועדה מצאה כי יש צורך לקבוע בחיקוק, במפורש, ש"מענק כספי המשולם לעובד ישירות ע"י מקבל השירות לא יבוא בגדר שכר עבודה".

הממשלה קיבלה את המלצות הועדה.

בהצעת החוק שלו מקווה פרץ לתקן את המצב הבעייתי הקיים בענף המלצרות בו מעטים מאוד המעסיקים שמשלמים שכר למלצרים. המצב הרווח כיום הוא שהמלצרים חיים על נדיבות ליבם של הלקוחות, ואלה נמצאים תחת סחיטה רגשית, ביודעם כי המלצרים אינם מקבלים שכר.

בהסתדרות אומרים כי לקו החם שאותו פתחה ההסתדרות הגיעו, בין השאר, פניות ממלצרים במסעדות ובתי קפה בהם המעסיקים דורשים מהמלצרים לשלם להם מתוך כספי הטיפים שהשאירו להם הלקוחות ומחזירים להם את הכסף בסוף החודש כאילו שילמו שכר.
(ש)
