

4 פצצות מרגמה נורו אמש לעבר הגליל המערבי. לא דווח על נפגעים, אולם נגרם נזק לרכוש. ככל הנראה מדובר בניסוי כושל משותף לצה"ל ולמפעל ישראלי שגרם לנפילת הפצצות בגליל המערבי.

מצה"ל נמסר כי מדובר בארבע פצצות מרגמה ובתקלה בטיחותית. לא היו נפגעים אולם נזק נגרם לבניינים בנהריה ובכפר מזרעה.

חברת "סולתם" היא שביצעה את ניסוי שיגור הפצצות עבור משרד הביטחון. מנכ''ל החברה, משה חרש, הביע צער על התקלה. לדבריו, הניסוי כלל ירי פצצות תרגול ללא חומר נפץ. הוא הודיע כי אם היוודע התקלה הופסק הניסוי באופן מיידי והחל תחקיר לבירור נסיבותיה.

המשנה לרה"מ, שמעון פרס, התריע היום בפני שר החוץ של צרפת, מישל ברנייה, מפני פעילותו הטרוריסטית של החיזבללה "כשם שהחיזבללה הרס את לבנון כך הוא מנסה בכל דרך, כולל שימוש בגורמים פלסטינים קיצוניים, להרוס את ישראל כמדינה יהודית".

פרס אמר עוד כי האיחוד האירופי בכלל, וצרפת בפרט, יכולים לתרום בעניין עמדת העולם הערבי, הן ע"י מילוי התחייבויותיהן הכלכליות כלפי הפלסטינים והן ע"י קבלת החלטה באלג'יר, כי ירתמו למציאת פתרון של שלום לסכסוך הישראלי פלסטיני.

השר הצרפתי השיב כי צרפת תפעל בקרב מדינות ערב, כדי שימלאו תפקיד חיובי בתחום המדיני והכלכלי כאחד והשר הצרפתי הוסיף כי ארצו תפעל להצלחת ההינתקות וציין כי ישתמש בביטוי של פרס על "שלום כלכלי" וחשיבותו לקידום שלום מדיני.
