

חברי הכנסת של הימין אינם חוששים עוד מקריסת חוק פינוי פיצוי בוועדת הכספים. זאת לאחר שהוברר כי אין בסיס לאיום לפיו הצבעה נגד החוק עלולה להשאיר אותו בצורתו הדרקונית הראשונית.



כתבנו בכנסת אריאל כהנא מבהיר כי עד היום חשו חברי הכנסת מתנגדי תכניתו המדינית של ראש הממשלה במלכוד, שכן חוק פינוי פיצוי שהוגש לועדה הכספים הוצג כשהוא כולל סעיפים דרקוניים השוללים מהעקורים זכויות כלכליות וחברתיות בסיסיות. כיוון שכך חששו חברי הכנסת של הימין כי הצבעה נגד קבלת החוק תותיר את הסעיפים הדרקוניים כהווייתם ובכך ייווצר מצב אבסורדי בו קריסת החוק תביא לפגיעה במתיישבים.

במשך ימי הדיונים עד כה התלבטו חברי הכנסת של הימין אם הצבעה נגד חוק פינוי פיצוי משרתת את השליחות שאת שמה הם נושאים, כלומר חיזוק ההתיישבות, או שמא דווקא להיפך.

כעת, הוברר לחברי הכנסת מהימין כי קריסת חוק פינוי פיצוי בהצבעה בוועדה לא תביא לקבלתו כהווייתו על סעיפיו הדרקוניים אלא תשגר אותו כמות שהוא להצבעה במליאת הכנסת. משם גבוהים הסיכויים להשבתו של החוק לדיוני הוועדה ב"סיבוב שני".

בעקבות בירור זה שנערך, יכולים מתנגדי תכנית שרון להצביע נגד החוק ולא לחשוש עוד שמא בהצבעתם הם עלולים להביא לפגיעה בזכויות המתיישבים אותם מתכוון ראש הממשלה לעקור במסגרת תכניתו המדינית.
(ש)
