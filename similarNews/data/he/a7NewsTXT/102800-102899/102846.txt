

הוכח מעל לכל ספק כי אין קשר בין חסכון באנרגיה לבין קיומו של שעון קיץ, כך אמרה היום נציגת משרד התשתיות בועדת הפנים של הכנסת.

הוכח מעל לכל ספק כי אין קשר בין חסכון באנרגיה לבין קיומו של שעון קיץ, כך אמרה היום נציגת משרד התשתיות בועדת הפנים של הכנסת. היא נימקה בכך את תמיכת שר התשתיות בהצעת החוק לקביעת מועדים קבועים להקדמת זמן בישראל, "שעון קיץ".

כתבתנו רותי אברהם מוסרת כי בועדה נדונה הצעת החוק לפיה ייקבע שבכל שנה יונהג שעון הקיץ בישראל בין ט"ז בניסן, יום א' בחול המועד פסח בשעה 12.00 בלילה, ועד למוצאי השבת שבין ראש השנה ליום הכיפורים בשעה 12.00 בלילה.

מועדים אלו עפ"י ההצעה "מתחשבים במסורת היהודית ובחגי ישראל ונותנים מענה לציבור הצם ביום הכיפורים. זאת מבלי לפגוע בהסדר הקיים הקובע שעון קיץ בין 150 ימים לפחות, שכן התקופה האמורה תמשך בין 160 ל 170 ימים בכל שנה".

ההצעה נועדה למנוע באופן עקרוני מכל שר שנכנס לתפקיד לקבוע כללים אחרים, נימק ח"כ אלי אפללו ממציעי החוק, את הצעתו. הוא הוסיף כי ההצעה באה לקבוע תאריכים קבועים שיהיו מקובלים על מרבית האוכלוסיה.

שר הפנים אופיר פינס התייחס למחלוקות שמתעוררות בין דתיים לחילוניים סביב קביעת מועדי שעון הקיץ, ואמר כי הצעת החוק נועדה למנוע אותן, באמצעות קביעת מועדים שיהיו מקובלים על מרבית הציבור. הוא הוסיף כי גם במליאה הובעה הסכמה בין מרבית סיעות הבית בנושא.

ח"כ אהוד יתום ציין כי זוהי הזדמנות פז ללכת לקראת האוכלוסיה המסורתית הדתית והחרדית. "יש למצוא דרך לגשר בין פלגי האוכלוסיה השונים על מנת למנוע שסע ושנאת חינם".

זוית נוספת לחשיבות הנושא תרם חיים לוי ראש אגף תיאום בנתב"ג, שאמר כי ישנה חשיבות ראשונה במעלה לקבוע זמן קבוע לשעון הקיץ למשך שנים.

בתום הדיון נקבע כי הועדה תתכנס להמשך דיון בנושא ביום רביעי הקרוב 9 בפברואר כדי להגיע לפשרה בין סיעות הבית.
