

ישראל דחתה בקשת נציגים פלשתינים, לחדש את הפעלת "המעבר הבטוח" בין רצועת עזה ליו"ש לאזרחים פלשתינים, בגלל המצב הביטחוני. תעודות האח"מ יושבו ככל הנראה לבכירי הרש"פ ויאפשרו מעבר חופשי בכל חלקי הארץ.


כתבנו חגי הוברמן מציין כי הנושא עלה בשיחות שבין עריקאת ודחלאן לווייסגלס והצוות הישראלי.

במהלך הישיבות אמרו הישראלים כי הפעלת המעבר הבטוח במצב הנוכחי עלולה ליצור בעיות ביטחוניות קשות מעצם תנועת פלשתינים בתוך שטח "ישראל הקטנה". כמו כן קבע הצד הישראלי כי לא ניתן לחזור אפילו למצב שלפני הסכם אוסלו, שבו היתה תנועה בין הרצועה ליו"ש אחרי בדיקות ביטחוניות.

הוברמן מוסיף כי עם זאת, בירושלים ישנה נכונות להחזיר לבכירים פלשתינים את תעודות האח"ם (VIP ) שנשללו מהם בתחילת העימות לפני כארבע שנים. תעודות אלו איפשרו להם תנועה חופשית ברחבי ישראל.

בירושלים אומרים כי אם ישראל רוצה לאפשר לפלשתינים להקים שלטון ריכוזי שישלוט בכל השטח שיימסר לו, חייבים לאפשר לבכירים הפלשתינים חופש תנועה מוחלט בין עזה ליו"ש.

יצויין כי הנהגת הרש"פ אמנם עדיין לא העלו את בקשתם לחופש תנועה לאח"מים, אולם, כאמור, למרות זאת בישראל כבר מגלים נכונות לכך.
