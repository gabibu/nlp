

שלומי בראון, מעקורי הישוב חומש ואב לחמישה, סירב לשרת במילואים בימי העקירה. אתמול הוא נכלא לתקופה של 14 יום.



שלומי בראון, אב לחמישה ואחד מעקורי הישוב חומש, קיבל לידיו צו מילואים בתקופת העקירה. שלומי, שלא חש שהוא מסוגל לשרת בימים בהם משפחתו שלו נעקרת מביתה על ידי צה"ל הודיע שלא יגיע לשירות המילואים. אתמול נערך לו משפט צבאי. הסבריו בדבר הקושי הנפשי והמעשי לשרת בימים בהם צה"ל מבצע משימת גירוש של מאות משפחות בהן גם משפחתו שלו, לא הועילו לו והוא נשלח לכלא 4 לתקופה של ארבעה עשר יום.

אחיו, יהודה, שיגר הבוקר לתת אלוף דני בירן, קצין מילואים אשי, מכתב מחאה חריף ובו הוא מגולל את השתלשלות האירועים שהביאו לכליאתו של אחיו:


לכבוד
דני בירן- תא"ל
קצין מילואים ראשי

הנידון: שלומי בר-און
שלום וברכה

שמי יהודה בראון אח בכור למשפחה בת 8 אחים.
משפחתנו מונה עד עכשיו 5 לוחמים וקצינים כולם קרביים אשר 3 משרתים במילואים והשאר בסדיר ובקבע. אני משרת במילואים מאז שחרורי בשנת 94.

אחי שלומי חייל מילואים נשפט והושלך אתמול כאחד הפושעים לכלא 4 למשך 14 יום. כל פשעו היה סירובו לשרת בתקופת גירוש היהודים לפני 3 חודשים- הקיץ האחרון. סיבתו העיקרית לסירובו הייתה שזה לא אנושי להתגייס למילואים בתקופה שהוא עצמו בתור תושב חומש ( אלון מורה- במקור ) מגורש עם משפחתו מביתו.

לטענת מפקדיו אין קשר בין זה שהוא מגורש מביתו לבין המילואים שהוא צריך לעשות באותה תקופה בדיוק.

אני תמה על שלטונות הצבא אשר מצאו לעצמם זמן להתעסק עם נפקדות מוצדקת של אב משפחה   5 ילדים ( + היריון ) ולהכניסו לכלא לתקופה כה ארוכה.

האם אין לענף המילואים דברים יותר רציניים לעסוק בהם בחיי היום יום?

האם נפקדות של אדם פעם ראשונה בגלל גירושו מהבית לא סובלת עצימת עניים?

לידיעתך, אדוני הנכבד, אחי שהוא אב לשלישיה התנדב לשרות מילואים פעיל לאחר הולדת ילדיו למרות שהיה פטור ממילואים למשך שנה.

כמו כן אבקשך לייעץ לי להיכן להחזיר את פנקס המילואים שלי כיוון שהחלטתי שאין לי מוטיבציה בכלל להמשיך ולשרת- למרות היותי חייל מצטיין בגדודי והתנדבותי הרבה במשך השנים.

תודה רבה מראש על ההתייחסות

יהודה בראון

(ש)
