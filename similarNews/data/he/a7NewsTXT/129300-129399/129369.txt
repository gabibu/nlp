

קצב הצמיחה של היצוא התעשייתי מדאיג - ברבע השלישי של השנה חלה נסיגה ריאלית של כ-2% ביצוא התעשייתי, זאת בהשוואה לרמה החודשית הממוצעת ברבע השני של 2005.

היצוא התעשייתי (ללא יהלומים) הסתכם ברבע השלישי של השנה ב-6.3 מיליארד דולר. כך מסר שרגא ברוש, נשיא התאחדות התעשיינים, בהסתמכו על ניתוח חודשי של מצב היצוא שערך אגף כלכלה בהתאחדות התעשיינים.

ברוש קורא לממשלת ישראל לראות בגידול ביצוא יעד לאומי כלכלי עקרי בשנת 2006, דבר שיסייע לצמיחת המשק ולהקטנת האבטלה.

ברוש מציין, כי עיקר הנסיגה ביצוא נובע מירידה ריאלית של כ-4% ביצוא ההייטק ברבע השלישי של השנה (לעומת הרמה החודשית הממוצעת ברבע השני של השנה). יצוא ההייטק הסתכם בכ-2.9 מיליארד דולרים. (מדובר ברכיבים אלקטרוניים ומחשבים, ציוד תקשורת, בקרה ופיקוח, כלי טייס ותרופות). מניתוח התאחדות התעשיינים עולה, כי נסיגה זו חלה לאחר גידול מהיר של 7% ביצוא ההייטק ברבע השני של השנה. הירידה ביצוא ההייטק נגזרת מחידוש הנסיגה ביצוא ענף ציוד התקשורת, הבקרה והפיקוח, בשיעור של 7.5%, זאת לצד החרפת הנסיגה ביצוא ענף הרכיבים האלקטרוניים והמחשבים - נסיגה של 5%. נסיגה זו קוזזה בחלקה הודות לגידול חד של 24.5% שחל ביצוא ענף התרופות זה הרבעון החמישי ברציפות לצד המשך הגידול ביצוא ענף כלי הטייס - 7%.

במקביל, מציין ברוש, כי הועמקה הנסיגה ביצוא קבוצת ענפי הטכנולוגיה המסורתית, אשר רשמו נסיגה ריאלית של כ-2%, זאת לאחר נסיגה בקצב של כ- 0.5% ברבע השני השנה. (מזון ומשקאות, טקסטיל, הלבשה ועור, עץ, ריהוט, נייר ודפוס). הנסיגה ביצוא הקבוצה ברבע השלישי של 2005 נובעת רובה ככולה מהתחדשות נסיגה של 5% ביצוא ענף המזון, זאת לצד קיפאון ביצוא ענף הטקסטיל וההלבשה. מנגד, חלה עלייה ריאלית של 1% ביצוא ענפי העץ, הריהוט, הנייר והדפוס, זה הרבעון השני ברציפות.

בנוסף, חלה יציבות ביצוא קבוצת ענפי הטכנולוגיה המעורבת מסורתית, זאת לאחר שני רבעונים רצופים בהם נרשמה נסיגה ביצוא הקבוצה. (מדובר בענפי הכרייה, חציבה ומינרלים, מוצרי גומי ופלסטיק, מתכת בסיסית ומוצרי מתכת). היציבות ביצוא הקבוצה משקפת קיפאון ביצוא ענף המתכת, זאת לאחר שנתיים רצופות של גידול ביצוא הענף. כמו כן, נמשכה הנסיגה בשיעור של 3.5% ביצוא ענף הגומי והפלסטיק, ועלייה של 15% ביצוא ענף הכרייה והחציבה.

ברוש מציין, כי עלייה ריאלית של כ- 1.5% נרשמה בתקופה הנסקרת ביצוא קבוצת ענפי הטכנולוגיה המעורבת עילית, זאת לאחר שני רבעונים רצופים בהם נרשמה נסיגה ביצוא הקבוצה. (מדובר בכימיקלים וזיקוק נפט (למעט תרופות), מכונות וציוד, מנועים וציוד חשמלי).

ברוש מציין, כי מניתוח היצוא (ללא יהלומים) לפי יעדים גיאוגרפיים מתברר כי ברבע השלישי של 2005 נרשמה עלייה דולרית של 7% ביצוא לארה"ב. במקביל, נרשמה עלייה דולרית מתונה של כ- 0.5%, ביצוא למדינות אסיה. נסיגה של כ- 2% במונחים דולריים נרשמה ביצוא למדינות האיחוד האירופי.


