

בבנייני האומה בירושלים התקיים אמש כנס ארגוני הימין 'לא נשכח ולא נסלח'. ערן שטרנברג כינה בדבריו בכנס את צה"ל "מכונת חורבן". הצבא, לדבריו, הוא שביצע את הפשע ועליו מוטלת האשמה.

אלפים רבים נכחו אמש בכנס ארגוני הימין 'לא נשכח ולא נסלח' שהתקיים בבנייני האומה, שהשתתפו בו ראשי המאבק למען גוש קטיף, אלוף משנה במיל' משה לשם, עו"ד אליקים העצני, הרב שלום דב וולפא, והרב דוד דרוקמן מרבני חב"ד, הרב יעקב יוסף, הרב זלמן מלמד, מרבני יש"ע, ערן שטרנברג דובר גוש קטיף לשעבר, ברוך מרזל יו"ר חזית יהודית ועוד אישי ציבור ורבנים. את הכנס הנחה נעם ארנון יו"ר ועד היישוב היהודי בחברון. ארנון הביע בתחילת הכנס, את התקווה ש'נזכה לחזור במהרה לגוש קטיף וצפון השומרון'.

בכנס הופיעו זמרי המאבק, אריאל זילבר, ואהרן רזאל. זילבר הפתיע עם השיר המיוחס לעדה החרדית 'בשלטון הכופרים אין אנו מאמינים' שמילותיו: 'ה' הוא מלכנו והננו לו עבדים, התורה היא חיינו ובה אנו מאמינים. בשלטון הכופרים אין אנו מאמינים ובחוקותיהם אין אנו מתחשבים, בדרך התורה נלך נקדש שם שמים".

בכנס הוצגו סרטים מתקופת הגירוש, וכן פורטו תכניות לעתיד: בהם הקמת מוזאון להנצחת גוש קטיף וחורבנו, שיקרא 'חורבן אריאל'. וכן קריאה לעבות את יישובי גב ההר, ולחזק את האחיזה בחלקי ארץ ישראל.

הרב זלמן מלמדרב היישוב בית אל, וראש ישיבת בית אל, אמר בכנס לא נשכח ולא נסלח בירושלים, כי בימים אלו שיש המעלים תכניות נוספות של עקירה וחורבן, יש לפעול ולמנוע בדרכים שונות כל המשך של מעשה גירוש וחורבן.

הרב מלמד אמר כי בעוד עשרות שנים אנשים לא יאמינו שאחרי 50 שנות מדינת ישראל, ממשלה בישראל עקרה עשרות יישובים, גירשה יהודים ממקומם, ונתנה לאויב שטח להתבסס בו כדי שיוכל לפגוע בעם ישראל.

הרב מלמד הזכיר את קריאת הרבנים שלא להשתתף בשום מעשה של גירוש ועקירת יהודים מאדמתם, ואמר כי על כל אחד שהשתתף בפשע הגירוש לדעת שייזכר לדראון עולם. הרב סיים: "בטוחים אנו בריבונו של עולם שנצא מצרה זו לרווחה, לכל מרחבי ארץ ישראל שיהיו רק שלנו, כמו שהקב"ה הבטיח לנו שזה יהיה במהרה וברחמים".

ערן שטרנברג, דובר מועצת גוש קטיף, כינה בדבריו בכנס את צה"ל "מכונת חורבן". הצבא לדבריו הוא שביצע את הפשע ועליו מוטלת האשמה. שטרנברג קרא "לא להתגייס לצה"ל עד אשר יחזור להיות צבא הגנה לישראל". לנוער שהשתתף בכינוס קרא שטרנברג "לחייך ולהכנס לכלא" אם תינתן פקודה בלתי חוקית. "אם אני הייתי לפני גיוס לא הייתי מתגייס", אמר.

הרב דוד דרוקמן, רבה של קרית מוצקין, אמר בכנס כי התורה קודמת לכל,"כל ילד בחיידר יודע את זה". הרב דרוקמן סיפר את סיפורו של הבעל שם טוב, מייסד החסידות שסיפר כי אביו ציווה לו בצוואתו שלא לפחד מדבר בעולם מלבד השם יתברך. הרב דרוקמן אמר כי יש לומר אמירה ברורה ואיתנה כי "ארץ ישראל כולה שלנו, וארץ ישראל ותורת ישראל ואלקי ישראל חד הוא".

הוא קרא להתחזק שכן אין לדעת מה יהיה בעתיד, ובעיקר להתחזק במצוות הרבי מלובביץ: תפילין ונרות שבת.

עו"ד אליקים העצני, אמר כי נכדיהם של אלו שביצעו את פשע גירושם של יהודי גוש קטיף וצפון השומרון, יתביישו בסביהם. העצני הדגיש: אין סליחה למבצעי הגירוש, אין סליחה לאלו שהלבישו את חיילי צה"ל במדים שחורים שמזכירים את השואה, אין סליחה לאלו שהודיעו קבל עם ועולם, שבית יהודי אפשר להרוס ברבע שעה, ובית ערבי להבדיל אינו ניתן להריסה.

העצני מתח ביקורת על דרך "האהבה תנצח" ואמר כי היא רק גרמה לזלזול בציבור הימין ולמחשבה כי ניתן לעבור מיד לגירוש הבא. עקירתו של גוש קטיף בתוך יומיים לא עוררה שבחים לאצילות המתיישבים אלא לזלזול. אמרו לנו: "חשבנו שיקח לנו חודש, והכל נגמר תוך יומיים". העצני הוסיף ואמר כי אם מבצעי הגירוש מתכננים להמשיך בגירושיהם בשומרון "ממתינה להם הפתעה" שכן ציבור נאמני ארץ ישראל לא נשבר ולא נכנע.

העצני קרא להפוך את הסיסמא "רק לא שרון" לסיסמת השנה בשנת הבחירות. איננו חברי מפלגה, והכנס אינו שייך למפלגה כלשהי, אבל יש לנו מטרה אחת: "רק לא שרון".

הרב שלום דב וולפא, יו"ר המטה העולמי להצלת העם והארץ, ומראשי רבני חב"ד, וממארגני הכנס, אמר כי מדינת ישראל היא דבר טכני, ואם היא משרתת את התורה ומסייעת לה, היא דבר טוב, ואם היא מתנגדת לתורה היא דבר שלילי. אנו מצפים להנהגה של תורה, ולהנהגה של משיח.

הרב וולפא הדגיש כי הסיסמא לא נשכח ולא נסלח מתאימה לפשעי הגירוש, כי אף שחב"ד דוגלת באהבת ישראל, על פשעים כאלו של גירוש יהודים, הוצאת מתים מקברם, הריסת בתי כנסת, אין לסלוח. וכך הייתה הדרכתו של הרבי מלובביץ במקרים כאלו. המסר מהכנס הזה הוא שהתורה קודמת למדינה, וקודמת להכל. ושום דבר בעולם לא יכול לעמוד מול התורה.

בין יוזמי הכנס הוא שי גפן מהמטה המשותף למען העם והארץ. בראיון ליומן הצהריים של ערוץ 7 אמר גפן כי מטרת הכנסת היא הפקת לקחים להבא,"לקראת המערכה על יהודה שומרון וירושלים שכבר החלה". סיבה נוספת היא הצורך של הציבור "לפרוק את הרגשות העזים ולהוקיע את אלו שעשו את הגירוש".

לאחר השבר הגדול עם ישראל רוצה להתרומם. קיום הכינוס ביום תחילת שאילת הגשמים (ב- ז בחשוון) הוא תוך אמירה שמעונינים להכנס ל"חורף בריא וטוב".

הוא ציין כי בכנס יחלקו תעודות הוקרה לכל אסירי המאבק ולאלו שסירבו לפקודת הגירוש, לא הסכימו לעשות מעשה נפשע שכזה ועשו הכל כדי לא להיות שותפים לאותו מעשה ע"פ פסק הרב אברהם שפירא. לדבריו יוענקו תעודות הוקרה לנערים ולנערות שסבלו קשות ו"היום נכתיר כל אחד מהם בתואר גיבור ישראל". חובה עלינו כיהודים להעניק תעודת הוקרה ל"אותם גיבורים מיוחדים שהעדיפו לקיים את פקודות התורה, את התעודות יחלקו אישי ציבור וקצינים במיל'". גפן מוסיף כי בכנס יוקירו גם את הזמרים אריאל זילבר ואהרון רזאל ש"עבדו במסירות נפש למניעת הגירוש".

בכנס ייערך גם כנס יסוד למוזיאון יישובי גוש קטיף שייקרא "חורבן שרון" שם יוצג מהלך הגירוש. המוזיאון לדבריו יוקם עד לט' באב שזהו יום השנה לגירוש, "במוזיאון יהיו תמונות והמחשות ויזואליות איך נראה גוש קטיף, יהיה בו אולם כינוסים והרצאות", כל זאת לדבריו כדי שעקירת הגוש לא תישכח.

גפן אמר לכתבנו אמציה האיתן כי הקו שיוצג בכנס הוא 'להתנתק מהשלטון ולהתחבר לעם ישראל'. "צריך להציג את הסכנות הביטחוניות הקשות ואת הדברים החמורים שזה יוביל את עם ישראל וכן לדרוש חשבון נפש נוקב איך מדינה יהודית יכולה לגרש יהודים. הכיוון הוא לרצות ללכת על גוף משותף מאוחד ומטרתנו היא שיהיו כינוסים גדולים נוספים שימנעו גירוש כזה בעתיד".

להאזנה לראיון

