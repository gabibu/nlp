

ח"כ שאול יהלום שוחח אמש (ג') עם מנכ"ל "קשת", אבי ניר ודרש כי הזכיינית תקיים שידור חוזר לתכנית "ארץ נהדרת", בשבוע שלאחר שידור התכנית המקורית.

ח"כ יהלום הבהיר לאבי ניר כי לא יתכן שלמעלה מ- 20% מאזרחי המדינה לא יוכלו לצפות בתכנית כל כך פופולארית שנמצאת במרכז השיח החברתי. עוד טען יהלום כי זכייתה של קשת במכרז, מלווה באחריות חברתית רבה ולא רק בגריפת רווחים, במיוחד לאור פרסומיה של "קשת" לפני המכרז, כי תפעל לשלב את כל הגוונים השונים של החברה הישראלית ביצירה התרבותית.

מנכ"ל "קשת", אבי ניר השיב לח"כ יהלום כי העניין נמצא על שולחנו, והוא מקיים דיונים ע"מ לבדוק אפשרות לשידור חוזר של התכנית.

בנוסף, הודיע ח"כ יהלום כי הוא מתכוון להגיש הצעת חוק בנושא אשר תמנע הישנות מקרים כאלו. הצעת החוק תחייב תכניות מקור שאינן חדשות, שמשודרות בשבת ובמועדי ישראל יהיו חייבות בשידור חוזר בימי חול, בשבוע הראשון שאחרי שידורם. מועצת הרשות השנייה תהא רשאית לפתור את הזכיינים מחובה זו במקרים בהם תמצא שהשידור החוזר אינו רלוונטי.
