

שלוש שנים אחרי שהחל בתפקיד הגיש הבוקר רון שכנר לשר הבטחון מכתב התפטרות מתפקידו כעוזר השר לענייני התיישבות.

שכנר הסביר כי הוא מתקשה להישאר בתפקיד לאחר ביצוע תוכנית ההתנתקות. כבר לפני 8 חודשים בשלה בשכנר ההחלטה להתפטר אולם לבקשת השר מופז הוא המשיך בתפקיד. שר הביטחון קיבל את התפטרותו. כך מדווח כתבנו קובי פינקלר.

נזכיר כי היועץ המשפטי לממשלה מני מזוז הורה להעביר את שכנר מתפקידו בעקבות דו"ח המאחזים שהנפיקה עורכת הדין טליה ששון עבור ראש הממשלה. בדו"ח זה הציבה עו"ד ששון את שכנר ופעילותו בתפקידו כמרכזיים בתנופת בניית המאחזים ברחבי יהודה ושומרון. ששון קבעה כי פעילותו של שכנר בפרשת המאחזים חרגה מסמכותו והייתה מנוגדת לחוק.

עם זאת מבהיר שכנר כי התפטרותו אינה באה בעקבות הדו"ח, אלא, כאמור, בעקבות ההתנתקות. עם זאת הגדיר את דו"ח ששון כזרז למהלך ההתפטרות.
(ש)
