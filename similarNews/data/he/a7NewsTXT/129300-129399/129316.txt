

ממשלת צרפת הסמיכה את הרשויות המקומיות להטיל עוצר מתוקף חוקי חירום מימי מלחמת אלג'יר בניסיון לעצור את מהומות המהגרים, הנמשכות ברחבי המדינה זה 12 לילות.

ממשלת צרפת הסמיכה את הרשויות המקומיות להטיל עוצר מתוקף חוקי חירום מימי מלחמת אלג'יר בניסיון לעצור את מהומות המהגרים, הנמשכות ברחבי המדינה זה 12 לילות.

"אנחנו מתמודדים עם כנופיות נחושות, אך נבטיח את ביטחונם של כל האזרחים", בדברים אלו נימק היום ראש ממשלת צרפת, דומיניק דה-וילפן, את הודעתו בישיבת ממשלת צרפת כי מי שיפר את העוצר שהטילה הלילה הממשלה על פרברי פריז, יישלח לעד חודשיים מאסר בכלא.

במהלך ישיבת ממשלת צרפת היום אושרה תוכנית החירום של הנשיא ז'אק שיראק ושל דה-וילפן, למאבק במתפרעים המוסלמים שמשתוללים ברחובות פריז כמעט שבועיים המסמיכה את הרשויות המקומיות בצרפת להטיל עוצר מתוקף חוקי חירום מימי מלחמת אלג'יר בכל מקום בו ישנן התפרעויות.

עכשיו הם מרגישים מה קורה בישראל
מאיר חביב, נשיא ועידת ישראל בארגון הגג של יהודי צרפת סיפר ביומן הצהריים על האירועים האלימים בצרפת.

חביב סיפר שהאלימות מתחדשת מדי ערב וביום מתקיימת הפוגה. "כל ערב שורפים כמה מכוניות, בתי ספר, גנים... זרקו בקבוק תבערה על כנסיות, ובערב שבת זרקו בקבוק ללא נפגעים גם על בית כנסת".

להערכתו האירועים האלימים היו צפויים שכן המהגרים המוסלמיים חיים ללא עתיד כלכלי מזה תקופה ארוכה. לדבריו מות שני הנערים המוסלמיים היה רק הגפרור שהצית את התבערה שהייתה קיימת בציבור המוסלמי הצרפתי.

"יש שאומרים שהם רוצים להבעיר את כל אירופה והשמאל כאן אומר שאם נסדר להם עבודה וכו' הם יירגעו, אבל נראה לי שזה רק התירוץ", אומר חביב. המשווה את הצתת התבערה בצרפת להצתת האינתיפאדה בישראל, שגם היא מצאה לה את עליית שרון להר הבית כתירוץ לתבערה שביקשה לפרוץ מזה תקופה ארוכה.

"צר לי על מה שקורה אבל הם מרגישים עכשיו את מה שקורה בישראל", אומר חביב ומספר שהתקשורת הצרפתית דואגת להסתיר חלק מהתמונות הקשות בבירה פריז והעם הצרפתי דורש סיקור תקשורתי שיכסה את התמונות כפי שניתן לראות בתקשורת חו"ל.

אתמול חידש ראש עיריית פריז חוק שלא פעל מזה כשלושים שנה ובבסיסו כל ראש רובע יוכל להורות באופן עצמאי על עוצר, זאת על מנת להרגיע את האווירה. חביב רואה בכך עדות לבהלה הכללית בממשל הצרפתי.

באשר ליהודים אומר חביב שהקהילה מנסה לשמור על פרופיל נמוך "בוודאי שלא מדובר באירוע שקשור אלינו ישירות". עם זאת הוא מספר על אבטחה מיוחדת המוצמדת למרכזי האוכלוסייה היהודית בעיר, אך כדבריו המאבק המוסלמי הוא נגד "השטן הגדול שהוא המערב. ישראל היא רק השטן הקטן בסיפור הזה". עם זאת להערכתו האירועים עלולים להביא להתחזקות הימין הקיצוני ובכך קיים סיכוי לפגיעה עתידית ביהודי צרפת.

להאזנה לראיון
