

כנופיות גנבים בני מיעוטים הופכים את האווירה בצפון הארץ למערב פרוע. המשטרה שהחלה לפעול הועברה לפעילות ההתנתקות ועד כה טרם שבה לצפון. מגדלי הבקר החלו לפעול בעצמם, ירי ומאבקי כוח הופכים לשיגרת יומם.

"הפכנו למערב פרוע, מחוסר ברירה ובגלל אזלת ידה של המשטרה, הופכים הבוקרים לשומרי אדמות הלאום ונאלצים להגן על רכושם בעצמם, חלק מההגנה מתבטאת בשימוש בירי בנשק חם", כך אומר חיים דיין מנכ"ל ארגון מגדלי הבקר לבשר.


בראיון לערוץ 7 תיאר דיין את טיפולה של המשטרה בפרשה עד כה, "עיקר הבעיה הם בחוות הבקר בדרום ובצפון הארץ שהפכו ליעד מבוקש עבור כנופיות גנבים שבעיקר מורכבות מבני מיעוטים, באחד מאירועי הגניבה ירו בוקרים מהצפון על חברי הכנופיה ובכך הבריחו אותם, ורק אז התחילה המשטרה לטפל בצורה רצינית בנושא בצפון, אך בדרום המשטרה כמעט אינה פועלת, לפני תכנית ההינתקות הייתה פעולה רצינית של המשטרה בנושא הפשיעה החקלאית, אך כאשר העבירו את הכוחות לשם יישום תכנית ההינתקות, חלה עלייה בפשיעה ועד היום עוד לא החזירו את הכוחות למקום".

בתשובה לשאלת כתבנו ידידיה הכהן מה עשו ארגון מגדלי הבקר עד כה לשם טיפול בבעיה השיב מר דיין כי הוא נפגש עם ראש הממשלה בקשר לנושא וראש הממשלה העלה את הנושא בועדת שרים שהתכנסה סביב הנושא אך עדיין הנושא לא טופל ברמת השטח, "מדובר באירועים רבים של גניבות, למשטרת ישראל אין שליטה על הגניבות והחקלאים מאבדים סכומי עתק, מה שיגרום לכך שהם ייקחו את החוק לידיהם, עצתי היא ליישם את הדגם שבצפון שבה הוקמה יחידה לטיפול בפשיעה החקלאית גם בדרום".

"המאבק הוא לא רק מאבק על הרכוש, החקלאים נאבקים בצפון הארץ ובדרומה על שמירת שטחים, שהם שטחי הלאום אם המגדלים יפסידו הם ינטשו את המקום ישתלטו על השטח גורמים שאינם רצויים, ולכן חייבים לפעול בעניין הגניבות בהקדם".
