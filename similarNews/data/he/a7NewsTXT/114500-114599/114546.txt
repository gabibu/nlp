

לרגל חג השבועות, הלשכה המרכזית לסטטיסטיקה מציגה נתונים עדכניים על החלב והדבש בישראל. הנתונים הם בתחום התפוקה, האספקה (מה שעומד לרשות הציבור) והצריכה (מה שהציבור קנה).

תפוקת החלב בשנת 2004:

כמות התפוקה הכוללת של החלב (בקר, צאן ועיזים) בשנת 2004 נאמדה בכ-1,208 מיליוני ליטר, עלייה של 2.4% לעומת 2003. ערך החלב נאמד בכ- 2.04 מיליארד ש"ח, וחלקו 11.4% מסך התפוקה החקלאית. הכמות כוללת גם את כמות החלב שנצרכת באופן עצמי (בעיקר במגזר הלא יהודי שם צריכת חלב העיזים גבוהה).

הדבש בישראל בשנת 2004:

תפוקת הדבש בישראל בשנת 2004 הייתה כ-3,500 טון, ערך הדבש נאמד ב-46.4 מיליון ש"ח. ערכים אלה נשארו זהים לאלה שהיו בשנת 2003. תוצרת זו נובעת מכ-90 אלף כוורות. היבול הממוצע בכל כוורת היה כ-42 ק"ג. כמות זו (כ-3,500 טון) אינה עונה על הביקוש המקומי לדבש במדינת ישראל.

בשנת 2003 אושר ייבוא חופשי של דבש. כמות הדבש שיובאה לישראל בשנת 2004 היתה 500 טון.

סך כל החלב (המיועד הן לשתיה והן למוצרי חלב אחרים) שעמד לרשות הצרכנים בשנת 2004 היה 1.21 מיליון ליטר, כ-169 ליטר לנפש בשנה , עלייה של 1.8% משנת 2003.

לרשות הציבור בישראל עומד כחצי ק"ג דבש לנפש בשנה, התורם כ-4.3 קלוריות לנפש ליום.
