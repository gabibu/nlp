

הוקם צוות פעולה שתפקידו יהיה לנהל את המאבק נגד הקיצוץ בבשר הישיבות והאולפנות. הרב דרוקמן: "מעולם לא היה כינוס חרום בו אנו עומדים לפני חיסול עצם הקיום". אורלב: "אצל שריד זה לא היה קורה".

ראשי הישיבות התיכוניות והאולפנות ערכו אתמול אחר הצהריים בשיתוף רבנים, אישי ציבור וחברי כנסת כנס חירום במטרה להיאבק בקיצוצים הקשים במערכת שיגרמו לסגירת ישיבות ואולפנות. הכנס התקיים בישיבת 'נתיב מאיר' בירושלים.

חברי הפורום הקימו צוות פעולה שתפקידו יהיה לנהל את המאבק כאשר ראשי הישיבות יקחו חלק פעיל בו. דובר הפורום, אייל אריאל, מסר לכתבנו כי בין הפעולות המתוכננות - קמפיין נגד שר האוצר בנימין נתניהו ושרת החינוך לימור לבנת במטרה לשנות את רוע הגזירה.

הרב חיים דרוקמן,שעמד בראש רבני הישיבות, אמר כי "מעולם לא היה כינוס חרום בו אנו עומדים לפני חיסול עצם הקיום". מדבריו השתמע כי יש לבכיר במערכת עניין שלא יהיו ישיבות ואולפנות. "ואנחנו אומרים לממשלת ישראל אל תחסלו את היהלום שבכתר", הפציר.

יו"ר סיעת המפד"ל, ח"כ זבולון אורלב, האשים חלק משרי הליכוד בגרימת הנזק לציונות הדתית בכלל, ולחינוך הציוני-דתי בפרט. במהלך הכנס התבטא אורלב בחריפות נגדם, ואמר כי "צריך להוריד את הכפפות ולהצביע עליהם אישית כמי שאחראים לקיצוץ בישיבות התיכוניות ובאולפנות".
אורלב הודיע כי המפד"ל מתכוונת לשלוח מכתבים לכל חברי מרכז הליכוד שרבים מהם קשורים לחינוך הדתי, בכדי שיפעילו לחץ על שרי הליכוד.

דובר הפורום הסביר לערוץ 7 כי הבעייה התחילה במעבר התקציבים ממשרד הדתות למשרד החינוך, תחת ההבטחה שהתקציבים הללו לא יקוצצו ולא יפגעו בישיבות ובאולפנות.
בשנת תשס"ב, לדבריו, היה תקציב כמעט של 4,000 שקל לילד ואילו בשנת תשס"ה עומד התקציב רק על כ-1300 ש"ח לילד.

הוא מוסיף ומסביר כי הבעייה מתרכזת בקיצוץ הגדול של תקציבי המשרד. בעייה נוספת שהצביע עליה היא שבתקציב של אותו סעיף במשרד החינוך שותפים גם מוסדות שאינם דתיים. "אחת הרעות הגדולות ביותר שמשרד החינוך הודיע על קיצוץ בתקציב גם של השנה, כלומר קיצוץ רטרואקטיבי, ומה תעשה אם אנשים ששכרת אותם ואתה לא יכול לפגוע בהם?"
