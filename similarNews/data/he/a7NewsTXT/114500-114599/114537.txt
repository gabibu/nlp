

עשרות אלפי חפיסות סיגריות מוברחות בשווי של כ- 2.5 מליון  נתפסו הלילה מוסלקות בבטן אוניה, שהגיעה לישראל מטורקיה ועמדה להיכנס לנמל אשדוד.

במהלך מבצע משותף לאיתור סמים שעורך המכס בימים אלה יחד עם השיטור הימי לכיש וחיל הים, אותרה לפנות בוקר אוניה חשודה כשמונה מייל מנמל אשדוד. האוניה בשם "טיראן", הצהירה כי היא מובילה לישראל מטען כללי של אבן ספוג. שוטרי השיטור הימי שעלו על האוניה זיהו בבטן האוניה, בתוך מיכלי הציפה, עשרות קרטונים המכילים סיגריות. השוטרים לוו את האוניה לנמל אשדוד , הזעיקו למקום את חוקרי יחידת הסמים -מכס של בית המכס אשדוד ומחלקת החקירות של המכס בתל אביב. לאחר חיפוש נוסף וריקון מיכלי הציפה נתגלו מאות קרטונים נוספים כולל הסלקות בתוך המזרונים בחדרי הימאים. סה"כ הובילה האוניה לישראל למעלה ממאה אלף חפיסות סיגריות מוברחות בשווי של כ   2.5 מליון .

מחלקת החקירות של המכס בתל אביב פתחה בחקירה לאיתור הגורמים האחראים להברחה. מנהל בית המכס אשדוד, אלי בן דוד, מסר כי בכוונתו לתפוס את האוניה ולהטיל קנס כספי גבוהה על בעליה.
