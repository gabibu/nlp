

הרב משה לוינגר הוזמן לבית המשפט בחשד שהשתתף במבצע הגדול של חסימת הכבישים. לרב הוצע מעצר בית עד תום ההליכים אך הוא סירב להצעה זו. הדיון הסתיים כאמור והוחלט להמשיכו לאחר חג השבועות.

לפני זמן קצר הסתיים הדיון בעניינו של הרב משה לוינגר מחברון בבית משפט השלום בבאר שבע.
הרב לוינגר הוזמן לבית המשפט בחשד שהשתתף במבצע הגדול של חסימת הכבישים. לרב הוצע מעצר בית עד תום ההליכים אך הוא סירב להצעה זו. הדיון הסתיים כאמור והוחלט להמשיכו לאחר חג השבועות.

דובר היישוב היהודי בחברון, נועם ארנון, מסר לערוץ 7 כי מחוץ לאולם המשפט התקיימה הפגנה כדי לחזקו ולעודדו כשליח ציבור נאמני ארץ ישראל.

עשרות מפגינים נשאו שלטים בנוסח "הרב לוינגר חזק ואמץ" ו"ארץ ישראל שלנו לעד".

כשיצא הרב לוינגר מהדיון נשא דברים בפני קהל המפגינים, ואמר להם: "לא נירתע ולא יפחידונו במעצרים ובמשפטים".

הרב ציין כי לא יהיה נכון להשתמש כיום בסיסמה "עם הנצח לא מפחד מדרך ארוכה" במאבק על שלמות הארץ - "כעת יש לנו בעייה דחופה וכמו שבאים לרב ושואלים אותו בשאלת שבת - הוא פוסק עכשיו בבעייה שקיימת, כך צריך לפעול כעת ולא לחשות, אלא להזעיק שמים וארץ נגד העוול והסכנה שבתוכנית".

הרב לוינגר הזכיר בדבריו את שר החוץ הבריטי בזמן המנדט, ארנסט בווין, שנמנע מלהרוס ישובים יהודים בארץ כי מבחינתו זה היה רשע. "מקווה עדיין שגם ממשלת ישראל תימנע ברגע האחרון מהעוול ומהחורבן הזה", סיכם.
