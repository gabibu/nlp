

ברוב של 10 שופטים מול דעתו של השופט אדמונד לוי, דחה בג"ץ את 12 העתירות נגד חוק פינוי פיצוי, וקבע: ההתנתקות 'חוקתית'. ח"כ איתם: בג"צ נותן היום יד לשחיתות השלטונית שהולידה את ההתנתקות.

עו"ד יצחק מירון העומד בראש הפורום המשפטי למען ארץ ישראל, אומר בעקבות פסיקת בג"ץ הבוקר לדחות את העתירות נגד חוק פינוי פיצוי, כי "הקרב המשפטי לא תם, אנחנו שוקלים עתירות נוספות". לדבריו, השופטים פתחו פתח משפטי להגשת עתירות נוספות לגבי הנחלות החקלאיות וכן לגבי תוכנית ניצנים. כך מוסר כתבנו אריאל כהנא.

בג"ץ קבע בהחלטתו לדחות את העתירות, כי תכנית ההתנתקות חוקתית. השופטים קיבלו בין היתר את הטענה כי שטחי יש"ע הם בתפיסה לוחמתית ואינם חלק ממדינת ישראל.

בנושא הכלכלי, הורה בג"ץ לבטל את הוראת החוק הקובעת כי גיל מינימום לצורך קבלת מענק אישי הוא 21. לדברי עו"ד יצחק מירון, בית המשפט קבע שהמתיישבים יוכלו לפנות לבית המשפט אם יהיו להם השגות בנושא הפיצוי. זוהי לדבריו מהפכה בנוגע לפיצוי שיקבלו המגורשים בסופו של דבר.

הוא ציין כי ביסוד ההחלטה עומדים נושאים שבהשקפת עולם ויש להצטער כי לא נמצאו בבית המשפט עוד שופטים בדמותו של השופט אדמונד לוי. לדבריו ראוי לשים לב כמה זמן הקדיש בית המשפט לנושא הגדר, לעומת הזמן שהוקדש לבחינה יסודית בחוק פינוי פיצוי.

יצויין כי השופטים לא נענו להזמנת מועצה אזורית חבל עזה לסייר בגוש קטיף בטרם יפסקו.

תגובות להחלטת בג"צ

יו"ר סיעת הציונות הדתית, ח"כ אפי איתם, אומר בתגובה לבג"צ: "החלטת בג"צ היא קריסת המעוז האחרון של המשטר הדמוקרטי בישראל, תם עידן בג"צ כגורם המרסן והמאזן של גחמות השלטון המושחת. בג"צ נותן היום יד לשחיתות השלטונית שהולידה את ההתנתקות ולפגיעה ולעושק של אזרחי ישראל שבנו את מפעל חייהם עפ"י חוק והחלטות ממשלות ישראל".

ח"כ אורי אריאל מהאיחוד הלאומי הגיב על הפסיקה ואמר כי "בג"צ החמיץ היום את ההזדמנות ההיסטורית להוכיח שהוא עדיין מחובר לעם אותו הוא שופט. שופטי בג"צ באופן שיטתי מנתקים את עצמם מהעם, תוך התנשאות וזלזול. פסק דינם הוא עוול במשפט ואינו ראוי לאמון".

ח"כ שאול יהלום מהמפד"ל אומר כי שופטי בג"צ לא הפתיעו- והשתלבו במדיניות הבלתי שפויה וחסרת ההגיון של ממשלת שרון. "חבל שבג"צ לא עמד על משמרתה של הדמוקרטיה ולא הוכיח את שרון על רמיסת ערכי ותרבות הדמוקרטיה".

ח"כ אריה אלדד מהאיחוד הלאומי אומר כי בית המשפט העליון של ישראל מתרחק יותר ויותר מהצדק ומקריב את כבוד האדם וחירותו על מזבח תפיסת עולמו השמאלנית. אבל גם בסדום יש צדיק אחד והעולם קיים בזכות הצדיקים.

דובר מועצה אזורית חוף עזה, ערן שטרנברג אומר בתגובה כי בגוש קטיף לא מופתעים מהחלטת בג"צ, אלא שהעם בבחירות האחרונות ובסקרים נתן פסק דין אחר.

"פסק הדין האומלל ניתן ללא שהשופטים ביקרו בגוש, דבר שמנע מהם שיקול דעת רחב ומאוזן ויותר מהיותו מעיד על חוקיות הגירוש הוא מעיד על הרכבו הבעייתי של בג"צ המאויש ברובו על ידי נציגי מגזר מאד מסויים. הדיון בעתירות היה חפוז ביחס לדיונים בנושאים זוטרים ובוודאי שביחס לגדר הפרדה שפגעה בערבים, דבר המזכיר שגם בסדום היו שופטים". אומר שטרנברג.

הדובר מוסיף "בגוש קטיף מאמצים בחום את דעתו של שופט המיעוט, "עלה התאנה" אדמונד לוי, שהיא בעלת חשיבות מכרעת לעתיד ההתיישבות היהודית ביש"ע בפרט ובארץ בכלל ומאמינים שהאפליה הבוטה הנושבת מבג"צ רק תגביר את המאבק בשטח לטובת יישום פסק דינו של העם.

תנועת "נשים בירוק" מגיבות על פסיקת בג"ץ ואומרות כי "הבוקר הוכיחו שופטי בג"צ שכמו בביהמ"ש הבינלאומי בהאג, גם כאן רוב השופטים הם 'שפוטי אש"ף', המנסים להוות זרוע מבצעת של מדיניות החמאס - מדיניות של גירוש יהודים מאדמתם".

יו"ר נשים בירוק נדיה מטר מוסיפה ואומרת כי "כפי שאין אנו מכבדים את החלטות שופטי האג, כך עם ישראל לא יכבד את ההחלטה האנטישימית והאנטי מוסרית של בג"צ. נמנע בכל תוקף את מימוש תוכנית הגירוש. בעתיד הקרוב, כשתהיה כאן מהפיכה אמיתית, וההנהגה המדינית תהיה הנהגה יהודית ציונית גאה נשתמש בפסיקת בג"צ של היום כדי לסלק מכאן האויב הערבי".

חוג הפרופסורים לחוסן מדיני וכלכלי רואה בחומרה רבה את פסיקת בג"ץ: "לא זו בלבד שבג"ץ נותן רוח גבית לפיגוע ההינתקות, הוא אף משמיט את הקרקע מתחת לזכות היהודים להתיישב במקומות רבים אחרים בארץ ישראל ובכללם במרבית חלקי ירושלים. החלטת בג"ץ תשמש נשק בידי גורמים אנטי-ישראליים ואנטי-יהודיים בארץ ובחו"ל, ובנוסף, תערער עוד יותר את אמון הציבור במערכת המשפט".

על אף החלטת בג"ץ, חוג הפרופסורים מזדהה עם מיליוני מתנגדי הגירוש, חילוניים ודתיים, משני צדי "הקו הירוק", וימשיך במאבק לסיכול המעשה הנורא. החוג חוזר על קביעתו שאסור לצה"ל לנצח במלחמה נגד אזרחי ישראל, ולפיכך כלל לא יהיה "היום שאחרי".

לפסק הדין
