

שופט בית משפט השלום בחיפה, א. טובי, קנס את קבוץ שער העמקים ב- 120,000 , וחייב אותו לחתום על התחייבות בסך 200,000 ש"ח להימנע מעבירות בהן הורשע במשך 3 שנים.

במשרד לאיכות הסביבה טוענים כי קיבוץ שער העמקים, אשר הפעיל רפת ללא רשיון עסק, הזרים החל משנת- 1994 את שפכי הרפת לשלוש בריכות אידוי ושיקוע, ומשם גלשו השפכים לתעלת ניקוז סמוכה, המהווה יובל של נחל הקישון והנמצאת בקרבה לקידוחי מי שתייה. כמו כן הוזרמו שפכים, שמקורם במפעל "כרומגן", לבריכת אידוי ושיקוע ומשם גלשו השפכים לתוך תעלת ניקוז סמוכה, המהווה יובל של נחל הקישון.

כנגד קיבוץ שער העמקים , הוגש כתב אישום בגין עבירות על חוק המים, על חוק שמירת הניקיון וחוק רישוי עסקים.

בעקבות הסדר טיעון ולאחר שבוצעו עבודות להפסקת הזיהום בהשקעה כספית ניכרת, הורשע קיבוץ שער העמקים, והוטל עליו קנס בסך 120,000 ש"ח וכן התחייבות בסך 200,000 ש"ח להימנע מעבירות איכות הסביבה בהן הורשע במשך 3 שנים.
