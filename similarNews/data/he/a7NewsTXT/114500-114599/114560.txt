

שר האוצר בנימין נתניהו אמר היום שהבנקים הגדולים מפעילים לובי חסר תקדים בהיקפו ובעוצמתו על חברי ועדת הכספים של הכנסת במטרה להשפיע על תהליכי החקיקה של הרפורמה בבנקאות ובשוק ההון.

בדברים שנשא בועידת רחובות הראשונה למדע וטכנולוגיה אמר שר האוצר כי הבנקים הגדולים שכרו את שירותיהם של לוביסטים במטרה להשפיע על חברי ועדת כספים שדנים בהצעת החוק שתובא לקריאה שניה ושלישית.

"האינטרס של הלוביסטים הוא האינטרס של הבנקים. זה לא האינטרס של הציבור. אנחנו הלוביסטים של הציבור. מאחר שהלחצים המופעלים על חברי הכנסת הם כה גדולים חשבתי שיהיה זה נכון שכל אחד מחברי ועדת הכספים יגלה עם איזה לוביסטים נפגש, מה שיבטיח שקיפות מלאה בהליכי קבלת ההחלטות", אמר השר. "מעולם לא הסתרתי את הפגישות שלי עם הבנקאים וסוכני הביטוח ואני מצפה שחברי ועדת הכספים יגלו את אותה שקיפות".

נתניהו ציין שפעילותם של הבנקים היא לגיטימית אך למען השקיפות הציבורית יש לערוך גילוי נאות של פעילותם. נתניהו הביע את ביטחונו שחברי ועדת הכספים של הכנסת יעשו את מלאכתם נאמנה. "אני סומך על יושרו ומקצועיותו של כל אחד מהם ואני בטוח שחרף הלחצים הרבים ישכילו לפתוח את שוק ההון לתחרות לטובת שבעה מיליון אזרחי ישראל".
