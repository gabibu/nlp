

בתגובה לפסיקת בג"צ בעניין עתירות מתיישבי גוש קטיף נגד חוק פינוי-פיצוי ודחייתן, אומר תושב הגוש, ח"כ הנדל, כי מדובר בדעת יחיד של אהרון ברק. עוד אמר שיש תקווה לפעילות פרלמנטרית שתעכב את ביצוע העקירה.

"שופטי בג"צ התכנסו, קיבלו החלטה שאת האווירה שלה נתן נשיא בית המשפט, ולאחר שקם אחד מהם, השופט אדמונד לוי, ואמר שהוא מתנגד לכך נחרצות אמרו לו שיכתוב דעתו כדעת מיעוט כשלמעשה מי שכתב את דעת הרוב היה נשיא בית המשפט העליון אהרון ברק לבדו והשאר פשוט אמרו הן כי לא נוח להם להתווכח עם מישהו אחר והעדיפו ללכת עם הזרם הגדול", כך מסביר היום ח"כ צבי הנדל בראיון לערוץ 7 את פסיקת רוב שופטי ההרכב המיוחד של בג"צ שדנו בעתירות של תושבי גוש קטיף ודחו אותן.

"דווקא העובדה שעשרה שופטים חושבים בדיוק אותו דבר בכל הדברים היא זאת שמעלה את השאלה האם יש כאן שיקול דעת לכל אחד מהשופטים והאם לזה שהעמידו סוללה של 11 שופטים יש משמעות או שזו רק הצגה הצהרתית ש'הנה הצגנו הרכב רחב מאוד' אך בעצם הולכים כעדר אחרי הרועה", הטיל הנדל ספק במהימנות של פסיקת רוב השופטים.

על השופט אדמונד לוי, אשר ביטא את דעתו הנחרצת, שהיתה דעת יחיד נגד עשרת השופטים האחרים, נגד דחיית העתירות אמר הנדל כי לוי הוא משפטן דגול לא פחות מעשרת השופטים האחרים ושהוא לא נתון תחת השפעת המכבש של השמאל הקיצוני בראשות השופט אהרון ברק

הנדל טען כי מאחר ושופטי בג"צ לא התייחסו לסוגיית זמן ביצוע תכנית ההתנתקות ומאחר ואנחנו רואים בסקרים האחרונים שנעשו ישנה ירידה בתמיכה הציבורית בהתנתקות יש תקווה לגיבוש רוב בכנסת שלפחות ידחה את ביצוע הגירוש בכמה חודשים "וכיוון דאידחי אידחי", כדבריו. "אולי אני קצת תמים, אבל אני כבר רואה תזוזה אצל חלק מחברי הכנסת התומכים בהתנתקות", אמר.

בעניין הסוגיה הכלכלית אמר הנדל שבית המשפט לא נגע בכל הפרטים הכלכליים, אבל בכל המקומות שהוא נגע הוא הראה עד כמה המדינה הייתה חסרת חוש פרופורציה ודורסנית עד כדי גזל במקרים מסוימים. "מדובר בכל הנושא של עתירה לבתי משפט, הוותק בגוש קטיף או יכולת של בעלי עסקים להגיע לשמאות וכל העניינים האלה הופכים את הקערה הכלכלית על פיה וכאן שופטי בג"צ הרגישו אי נוחות כל כך גדולה שלמרות שהם לא רוצים לגעת בחוקים שעברו בכנסת הם הרגישו שאי אפשר להתעלם מזה וניתן לראות מכאן באיזה דורסנות וחוסר נשמה יהודית נחקק החוק הזה", דברי הנדל.

הנדל אמר כי מעבר למאבק הציבורי שנוחל הצלחות גדולות מאוד הנראות בסקרים האחרונים שנעשו יש תקווה לתרגם בכנסת את התזוזה הציבורית הגדולה שהורידה את התמיכה הציבורית בתכנית מתחת לסף 50 האחוזים. "יש לציין שב48% התמיכה שיש לתכנית היום יש גם קולות של ערבים כך שמבחינת הלגיטימיות, הרוב אצל היהודים קטן הרבה יותר".
