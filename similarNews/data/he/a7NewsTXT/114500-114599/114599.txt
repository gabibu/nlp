

ח"כ גילה פינקלשטיין דורשת משרת החינוך לאפשר לעצורי ההתנתקות להבחן בבחינות הבגרות וקובעת כי הסמכות בידיה.

במכתב ללבנת מציינת פינקלשטיין כי בעוד כשבוע תערך בחינת בגרות בתנ"ך ודרושה החלטה מהירה של השרה כדי שהבחינה תתקיים.

כתבתנו רותי אברהם מוסרת כי לדברי פינקלשטיין, מהתשובות שניתנו ע"י נציגי הממשלה בכנסת ובבג"ץ, עולה כי קיומן של בחינות תלוי בהסכמת שרת החינוך לימור לבנת. בפנייתה אל השרה מבקשת פינקלשטיין כי לבנת תקבל החלטה מהירה עוד לפני בחינות הבגרות בתנ"ך ביום רביעי הבא.

פינקלשטיין כותב לשרה כי "בדיון שהתקיים בבג"ץ בנושא זה מסרו נציגי המדינה, ששאלת קיומן של הבחינות בכלא, היא שאלה פרוצדורלית, הנתונה לפתחם של שני המשרדים הנוגעים בדבר: המשרד לביטחון פנים ומשרד החינוך. נציגי המדינה הבהירו, שבשלב זה היועץ מזוז לא קבע עמדה בנושא ולפיכך, אין כל עיכוב מצידו כרגע בעריכת המבחנים בכלא. שרת המשפטים, ציפי לבני, חזרה על עמדה זו אתמול בתשובתה לשאילתה שהגשתי לה. השר לביטחון הפנים, גדעון עזרא, הודיע לי באופן חד-משמעי, שמבחינתו אין כל מניעה לקיים את הבחינות בכלא. כך הדבר גם לגבי נציב שירות בתי הסוהר, רב גונדר, יעקב גנות.

העולה מכל אלה היא, ששאלת קיומן של הבחינות בכלא, ניצבת לפתחך, ולפתחך בלבד.

אני מבקשת שתקבלי החלטה מהירה בנושא ושתורי לאנשי משרדך, לגבש יחד עם נציגי השב"ס, פרוצדורה מתאימה שתאפשר לבני הנוער הללו, את הזכות הבסיסית להיבחן בבחינות הבגרות.

היות וביום רביעי הבא, ח' סיוון תשס"ה, 15.6.05, תתקיים בחינת הבגרות בתנ"ך, אבקש את תשובתך המהירה, מבעוד מועד".
