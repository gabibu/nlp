

"השיחות בינינו חיזקו אצלי את הביטחון כי אנו מסוגלים לבצע יחדיו את המשימה החשובה", כתב הנשיא פוטין והוסיף כי הוא מחויב גם להילחם בתנועות הניאו-נאציות ובאנטישמיות.

נשיא המדינה, מר משה קצב, קיבל אמש בלשכתו את שגריר רוסיה בישראל, מר גנדי טראסוב, אשר ביקש פגישה דחופה עם הנשיא קצב בכדי להעביר לו איגרת אישית מנשיא רוסיה, ולדימיר פוטין.

"השיחות בינינו חיזקו אצלי את הביטחון כי אנו מסוגלים לבצע יחדיו את המשימה החשובה", כתב הנשיא פוטין והוסיף כי הוא מחויב גם להילחם בתנועות הניאו-נאציות ובאנטישמיות.

באיגרתו של נשיא רוסיה מדגיש פוטין, בין השאר, כי ביקורו בישראל וביקורו של הנשיא קצב ברוסיה   היוו הוכחה כי המנהיגים של שתי המדינות מחויבים לחזק את היחסים הדו-צדדיים במגוון רחב של תחומים וכי ההצהרה המשותפת עליה חתמו הנשיאים במשכן הנשיא בירושלים, הייתה בעלת חשיבות גדולה מבחינתם.

הנשיא פוטין מסר עוד כי ביקורו ביד ושם השאיר עליו רושם עמוק וכי הוא מתחייב לפעול לשימור זכר השואה והמסקנות המתבקשות בכדי להיאבק יחדיו נגד האיומים ובעיקר נגד הטרור הבינלאומי.

הנשיא פוטין הביע סיפוקו על הדיאלוג המתמשך עם נשיא המדינה, לטובת העמים ושתי המדינות ולקידום המצב במזרח התיכון.
