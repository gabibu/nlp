

ח"כ שאול יהלום הגיש היום (ג') הצעת חוק חדשה (תיקון לחוק העונשין), שתטפל בתופעה של גניבות הברזל ממתקנים שבתוואי הדרך, אשר גורמת לסיכון ממשי לחיי ציבור הנהגים בכבישי ישראל.


על פי התיקון המוצע, תפורט בחוק העונשין רשימה של מתקנים שבתוואי הדרך אשר הסרתם או גרימת נזק להם מסכנת את חיי ציבור הנהגים. כגון: רמזור, תמרור, מעקה, מכסה ביוב, פתח ניקוז (קולטן), מסילת ברזל, גדר, מחסום, עמוד תאורה, תחנה לאיסוף ולהורדת נוסעים, עמדת קריאה לעזרה וכן כל מתקן אחר הדרוש לתפעול תקין של הדרך.

ח"כ יהלום אמר כי עד היום לא ניתן מענה מספק לסיכון חיי הנהגים והולכי הרגל כתוצאה מגניבת תשתיות הכבישים. "תופעת גניבות הברזל שהתרחבה לממדים עצומים ברחבי המדינה, מסכנת את חיי ציבור הנהגים והולכי הרגל. רשויות האכיפה אינן מספקות פתרון הולם למיגור התופעה. אני תקווה כי קביעת עונש מיוחד בחוק לגניבת ברזל מדרכי הנסיעה תרתיע את העבריינים ותסייע לרשויות האכיפה להתמודד עם התופעה", אמר.

ביקוש הולך וגדל לברזל ברחבי העולם בשנים האחרונות, הביא לעליית מחירים גבוהה בשיעור של מאות אחוזים. כך לדוגמא, מחירו של טון ברזל לפני שנתיים עמד על כ- 250 ש"ח, בעוד שבימים אלה האמיר מחירו עד לרמה של כ- 800 ש"ח לטון.

לפי הערכות שונות, הנזק מגניבות הברזל לחברה הלאומית לדרכים בישראל (מע"צ לשעבר), מתחילת 2005 מגיע עד להיקף של 16 מליון .
