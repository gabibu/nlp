

היום תחשוף רשת הטלוויזיה הממלכתית באיטליה "ראי ניוז 24", כי הצבא האמריקני השתמש בפצצת זרחן לבן בעת מצור על פלוג'ה בשנת 2004 וגרם לטבח של עשרות אזרחים חפים מפשע. כך מדווח עיתון "ידיעות אחרונות".

חיילים אמריקנים לשעבר ותושבי פלוג'ה מספרים בתחקיר על "נשים, ילדים וקשישים שגופותיהם נחרכו עד העצמות".

יצוין כי, זרחן לבן הוא חומר כימי רעיל האסור בשימוש על פי אמנת האו"ם, שגם ארה"ב חתומה עליו.

לוחם מרינס לשעבר מספר בכתבה כי השתתף בטבח וכי שמע את המפקדים כשהם החליטו להשתמש בפצצות של הזרחן הלבן, המכונה בשפת הצבא "וילי פיט". "הזרחן הלבן שורף את הגוף וממיס אותו כליל. במו עיני ראיתי גופות חרוכות של נשים וילדים", סיפר הלוחם.

לדבריו, פצצת זרחן לבן מחסלת כל מה שנמצא ברדיוס 150 מטר במקום הפגיעה.

בתחקיר מובאות גם עדויותיהם של תושבי פלוג'ה ושל ביולוג בשם מוחמד טארק אל דראג'י, המספרים כי מצאו גופות שרופות מבלי שהבגדים נפגעו.

עוד נטען כי הצבא האמריקני עשה שימוש בנפלאם   פצצת תבערה, האסור לשימוש על פי אמנת האו"ם משנת 1980.

רשת הטלוויזיה מבטיחה כי תפרסם מסמכים בלעדיים, שצולמו במהלך ההפצצה בנובמבר 2004 ואחריו. הרשת מציינת כי האמריקנים הכחישו בעבר כל שימוש בזרחן לדיכוי המורדים ואמרו כי השתמשו בו כדי להאיר את השטח.

