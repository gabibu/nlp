

בעקבות כישלונו אמש להביא לאישור מינויים של חברי הכנסת בויים ובראון לשרים אמר כי למהלך הכשלת המינויים תהיינה השלכות. מקורביו רומזים: סבלנותו פוקעת.

מקורבי ראש הממשלה שרון רומזים שהוא מתכוון לבצע מהלכים חריפים לנוכח התנהלותם של קבוצת מתנגדיו מקרב חברי הכנסת של הסיעה ביממה האחרונה. שרון עצמו נשא דברים לאחר כשלונו בהצבעה הראשונה, בה ביקש לאשר את מינויים של חברי הכנסת בויים ובראון לשרים ובהם רמז על מהלכים משמעותיים אותם הוא מתכוון לבצע. ראש הממשלה אמר כי ביקורתו מופנית כלפי אלה שעדיין מתקראים חברי קואליציה, כהגדרתו, ולמעשיהם "תהיינה השלכות".

ההנחה היא כי הגדרתם של חברי הכנסת מתנגדיו של שרון על ידי ראש הממשלה כמי שרק "עדיין מוגדרים כקואליציה", ולא "חברי קואליציה" של ממש רומז על אפשרות להקדמת בחירות באם תימשך ההתנהלות המפולגת של הליכוד. דבריו של שרון שלהתנהלות מתנגדיו תהיינה השלכות מחזקת את ההערכה הזו. לדברים אלה מצטרפים דבריהם של מקורבי ראש הממשלה האומרים כי סבלנותו של ראש הממשלה פוקעת.

עם זאת יצוין כי גם בסביבתו של ראש הממשלה מעריכים כי כל מהלך אותו מתכוון לבצע ראש הממשלה לא יבוצע באופן מיידי אלא לאחר שיקול דעת מחושב ובתום תקופת היערכות מסויימת.

לעומת רמזי איומיו אלה של שרון בהקדמת בחירות מימין מבהירים: לא חוששים. ח"כ אורי אריאל אמר בתגובה על כשלון שרון בהצבעות אמש כי "הפלת הצעתו של שרון בהצבעות היא תחילת קץ הדיקטטורה. ימי שלטון השחיתות והאתנן של רה"מ קרבים אל קיצם"

יו"ר המפד"ל, ח"כ זבולון אורלב, אמר כי "כשלון רה"מ בהצבעה על מינוי השרים הוא נעיצת מסמר נוסף בארון הקבורה הפוליטי של הממשלה הנוכחית". לדבריו, "הכנסת שמה מחסום להתנהלות המושחתת של הממשלה והוכיחה בהצבעתה שאין לממשלה בסיס מוסרי להמשיך ולהשחית את הדמוקרטיה הישראלית בתרגילים ובמניפולציות פרלמנטריות ויש ללכת לבחירות בהקדם האפשרי".

(ש)
