

תנועת נוער חדשה שייעודה הוא מניעת התבוללות בקרב בני נוער ברוסיה ובחבר העמים תושק הערב - 'נצח' שמה. היוזם: איש העסקים לב לבייב.

הערב, יום שלישי, (8.11.05) בשעה 18.30 יערך באולם דולצ'ין שבבניני האומה בירושלים טקס השקת תנועת הנוער החדשה "נצח", שהוקמה ע"י איגוד הקהילות היהודיות ברוסיה וחבר העמים, בנשיאותו של איש העסקים לב לבייב, במטרה למנוע את ההתבוללות ולהגביר את הזיקה בין הנוער היהודי ברוסיה וברחבי חבר המדינות לבין מדינת ישראל.

חניכי "נצח" הם בעיקר בוגרי רשת בתי הספר "אור אבנר" ברחבי רוסיה. בנוסף לפעילות החינוכית הפורמלית המתנהלת בלמעלה מ-100 בתי ספר ומוסדות החינוך של רשת "אור אבנר" שמפעיל לבייב בקהילות היהודיות ברוסיה וחבר העמים, החליט נשיא איגוד הקהילות היהודיות לב לבייב להקצות משאבים גם להגברת החינוך היהודי הלא פורמלי ולהגביר את המלחמה בהתבוללות וליצור זיקה של הנוער היהודי בגולה לישראל, באמצעות תנועת הנוער החדש "נצח".

אירוע ההשקה חותם את מסעם בין עשרת הימים של 400 בני הנוער, תלמידי כיתה י"א שזה ביקורם הראשון בישראל. הצעירים ביקרו באתרים היסטוריים הקשורים למורשת העם היהודי: ירושלים   העיר העתיקה ומנהרות הכותל, מצדה,אתרי קרבות ברמת הגולן, "מוזיאון לטרון", ים המלח, אילת, התארחו בכפר בדואי, השתתפו בסמינרים שעסקו בנושאי התבוללות, זהות וגאווה יהודית ועוד.

בעקבות הביקור בכפר סיטרין אחד ממוסדות החינוך של רשת "אור אבנר" החליט בו במקום רומן חריטונוביץ בן ה-16 מאודסה להשאר ולהמשיך את לימודיו במוסד החינוכי. "אהבתי מאוד את הרעיון המסתתר מאחורי תנועת הנוער נצח, גם המסע לישראל השפיע עלי מאוד, כך שנראה לי אך טבעי להשאר בכפר סיטרין ולהמשיך את לימודיי" אומר רומן וממשיך "התקשרתי להורי באודסה ובישרתי להם את החלטתי הם תמכו ואמרו אם אתה באמת רוצה עשה זאת". לרומן חריטונוביץ סבא וסבתא המתגוררים בחיפה.

צוות "נצח" התגייס לטפל בצורה מהירה ויעילה בכל נושא האישורים למען הישארותו של הנער ולאפשר לו להשתלב במסגרת הלימודים בארץ.

"מניסיון העבר בפעילותינו בקרב הסטודנטים למדנו כי ביקור כזה פועל רבות על נפש הצעירים והתוצאות כבר ניכרות בשטח, כמה מבני הנוער כבר הביעו רצון להישאר בארץ והם בבחינת סנוניות ראשונות" מסר לב לבייב.
(ש)
