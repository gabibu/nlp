

האם הפעלת שוט ה'חיוב האישי' כלפי ראשי רשויות שהגרעון בתקציבן מעל 100 אלף  הוא נסיון של שר הפנים אופיר פינס 'לנקות אורוות' ולהבריא רשויות? מרכז השלטון המקומי אינו סבור כך.

יו"ר מרכז השלטון המקומי עדי אלדר כינה את ההוראה של מנכ"ל משרד הפנים להערך לחייב אישית את ראשי הרשויות החורגים מתקציביהם: 'ציד מכשפות".

"מי שגורם לכך שכ 190 רשויות יסיימו את שנת התקציב בגרעון, הוא משרד הפנים אך מי שיידרש לשלם עפ"י הוראת משרד הפנים הם ראשי הרשויות מכיסם", אומר דובר השלטון המקומי אבירם כהן לכתבתנו רותי אברהם. ההוראה לדבריו שרירותית מנוגדת להבטחות של השר פינס ומנכ"ל משרדו אבו ראזק מתחילת אוקטובר לטפל בנושא החיוב האישי במשורה ותוך עריכת בדיקות עומק.

כהן מציין כי למעשה רוב הגרעונות נוצרים על ידי הממשלה שכן אם למשל הוחלט לבנות בית ספר, בנייה הנמשכת כ 10 חודשים, אך הממשלה מחליטה כי המימון יועבר ב 3 תשלומים במשך 3 שנים, והרשות נאלצת לממן בינתיים את המשך הבניה, הרי שנוצר גרעון.

כמו כן, אם בחודש נובמבר נגמר לראש רשות התקציב להסעת נכים, קיימות בפניו שתי אפשרויות: להפסיק את הסעת הנכים או לקחת מתקציב הרשות. "ראש רשות עם לב יממן את ההסעה מתקציב הרשות ולא ישאיר את הנכים ללא הסעה אבל בכך הוא יוצר גרעון בתקציבו, שזו עבירה, והוא ייאלץ במסגרת 'חיוב אישי' לממן זאת מכיסו".

יו"ר מועצת חורפיש ויו"ר ועד ראשי הרשויות הדרוזיות, מאלכ באדר, אומר כי ההוראה ל'חיוב אישי' והאיומים שמשמיע משרד הפנים לפרק את המועצות מעוררים חשד כי משרד הפנים הכריז מלחמה על הרשויות המקומיות. "קודם כל שמשרד הפנים יחייב את עצמו שכן הוא זה שיצר את הגרעונות" .

הבוקר כינס באדר דיון דחוף של ראשי הרשויות הדרוזיות בהשתתפות יו"ר מרכז השלטון המקומי עדי אלדר כדי להחליט כיצד לפעול לנוכח הודעת משרד הפנים כי הוא חוזר מהסיכום להעביר למועצות הדרוזיות 40 מיליון  לצורך כיסוי גרעונות העבר. אמרו לנו שלא הספיקו להכין בגלל החגים אומר באדר, כעת המחלוקת היא על תאריך העברת התקציב. המשרד מוכן להעביר רק לאחר בדיקה שתסתיים בחודש פברואר 06 וראשי המועצות הדרוזיות, 'שמצבן קשה מזה של המגזר היהודי', דורשים העברה מיידית של 25 מיליון .

כוונת שר הפנים להביא לניהול תקין יותר היא טובה, אומר באדר ו"אני מוכן גם לנדב הצעות לכך, אבל אנחנו מתנגדים לחייב אותנו כאשר אנחנו לא אשמים. רוב ראשי הרשויות הם נבחרים חדשים, והם קיבלו רשויות גרעוניות. הרשות שלי (חורפיש ר.א.) היתה חייבת 14 משכורות, כ 5 מיליון , וכיום אין אפילו פיגור של חודש בשכר עובדים. הייתי אמור לקבל פרס".

בכינוס שבו השתתף גם יו"ר מרכז השלטון המקומי, עדי אלדר, הוחלט להענות להצעת משרד הפנים לקיים ביום חמישי הקרוב מרתון שבו כל מועצה תשב עם הצוות המקצועי של המשרד כדי לבחון את הנוסחה להעברה תקציבית. באדר מטיל ספק,"אני חושש שמדובר במריחת זמן".

הוא שולל את האפשרות כי במשרד הפנים מתאנים לדרוזים בשל תמיכה של רבים במגזר במתנגדי הגירוש "זה רחוק מידי" הוא אומר, "ההיפך, השר פינס בא לאחרונה לקראתנו והוא סייע לדרוזים על ידי העלאת מענקי האיזון באופן משמעותי לעומת המענקים הניתנים למגזר היהודי. הדבר מסייע בשוטף אך אין בכך כדי לפתור את 'בעיית הגיבנת'".
