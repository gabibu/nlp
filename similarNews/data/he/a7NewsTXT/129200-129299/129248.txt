

דיסק חדש, 'ימים כתומים' שמו, כורך בתוכו את השירים שליוו את ימי המאבק נגד העקירה. מפיק הדיסק מספר לערוץ 7: בעלי חנויות מסויימות הבהירו שהם מסרבים למכור את הדיסק כדי שלא להיות מזוהים פוליטית.

בימים אלו יוצא לשוק דיסק חדש בשם "ימים כתומים  שירי תקווה ואמונה". בדיסק כלולים שירים יהודיים מוכרים בעיבודים חדשים ובביצועם של אמנים מובילים בהם אהרון רזאל, עדי רן, אריאל זילבר ואילן דאמרי ("המדרגות").

מפיק הדיסק, שלמה בלס מסביר בשיחה עם כתבת ערוץ 7 איך נולד הדיסק ואומר כי "כשבועיים לאחר חורבן הגוש פגשתי חבר חילוני ושמאלני שעבד כצלם בגוש קטיף ובצפון השומרון ולהפתעתי הגמורה הוא התחיל לזמזם באוזניי את השיר "תפילה לעני כי יעטוף". הוא אמר שאם היה דיסק עם השירים האלה אפילו הוא היה קונה אותו. אני חושב שאי אפשר היה להישאר אדיש ל'רוח הכתומה' שנשבה כאן בחודשים האחרונים".

"הרעיון העומד מאחורי הפקת הדיסק", מסביר בלס המפיק, "הוא הרצון לזכור ולשמר את הרוח הגדולה של אלו שקמו להלחם נגד הרס ההתיישבות ברצועת עזה וצפון השומרון. רוח זו התבטאה בשירים ששרו על הגגות, מול הבולדוזרים ובתי המעצר. לרוח זו אנו זקוקים היום יותר מתמיד לקראת המאבקים הבאים שעוד נכונו לנו".

בעניין השפעת השירים ששרו מתנגדי העקירה במהלך ההנתקות אומר בלס כי "מי ששר אותם הקרין עוצמות, בין מי שהיה בעד או נגד ההתנתקות לא יכל להיות אדיש לכך". והוסיף כי "השירים משקפים את הרוח שהייתה שם והם נועדו לעזור ולעודד אנשים להמשיך ולא להתייאש".

בלס הוסיף ואמר כי "הושם דגש על כך שכל המבצעים יהיו אמנים שפעלו נגד הגירוש, גם המפיקה המוסיקלית היא קרני אלדד הזכורה לרבים מהגג בשאנור.".

"למרות ששמנו דגש על שימור 'הרוח הכתומה' בדיסק לא וויתרנו על הפקת איכותית ברמה הגבוהה ביותר ולא התפשרנו על נגנים מהשורה הראשונה ועל אולפן הקלטות מקצועי", אמר בלס.

בלס מספר כי בעלי חנויות הבהירו לו שיסרבו להפיץ את הדיסק כדי שלא להיות מזוהים פוליטית, "הסיבה הזו לא מפריעה להם להפיץ דיסקים של אביב גפן ומוקי..."

הדיסק מופץ על ידי "התו השמיני" ויימכר ברשת חנויות סטימצקי ובחנויות המוסיקה המובחרות. מעשר מן הרווחים יוקדשו לארגון "למען אחינו" המסייע למפונים.

להאזנה ל'זכרני נא' בביצוע אריאל זילבר. מתוך הדיסק החדש
