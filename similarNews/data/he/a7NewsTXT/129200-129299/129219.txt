

ראשי הישוב היהודי בחברון פנו באחרונה לראשי הצבא בדרישה להורות על מניעת בנייה של בית ספר ערבי בצמוד לבית העלמין היהודי העתיק בעיר. זאת מחשש שהבניה המנוגדת להסכם חברון, תסכן את היהודים המגיעים למקום.

(צילום: מתוך אתר חברון)

לפני שבועות אחדים גילו תושבי הישוב היהודי בחברון כי בחלקה 37 שבבית העלמין האשכנזי העתיק, שהיה בית העלמין של חב"ד הציבו הפלשתינים קראוונים. מאוחר יותר הוברר כי הקראוונים הם משרדים לפרויקט בניה של בית ספר פלשתיני חדש הצפוי להיבנות בצמוד לבית העלמין העתיק. יצוין כי מדובר בבית העלמין שחולל ונהרס על ידי ערביי העיר לאחר פרעות תרפ"ט ובשנות השבעים שוקם בחלקו.

בשיחה עם כתבנו שמעון כהן מבאר דובר הישוב היהודי בחברון, נעם ארנון, כי הבניה אותה מתכננים הפלשתינים לבצע במקום מנוגדת להסכם חברון. על פי ההסכם נקבע כי אמנם חלק מבית העלמין העתיק יועבר לידי הרש"פ, אולם אלה לא יוכלו לבנות בו ללא תיאום עם ישראל. זאת על מנת לוודא שלא תיגרם פגיעה בביטחון תושביה היהודיים של העיר בעקבות המבנה החדש.

לדברי ארנון "הבניה של בית הספר תשפיע משמעותית על ביטחון היהודים שמגיעים בהמוניהם למקום באירועים שונים. במקום קבורה בתו של האדמו"ר הזקן, הרבנים מנוחה-רחל, וליד קיברה יש כולל 'כולל מנוחה-רחל'. המציאות הזו של מבנה פלשתיני גדול סמוך להתקהלויות יהודיות רבות כל כך יביא להגברת החיכוך והסיכון בעיר".

בעקבות החשש העבירו תושבי הישוב היהודי דרישה מהצבא להורות על מניעת הבניה. בתגובה הורידו אנשי הצבא את הקראוונים שבמקום, והודיעו כי הענייןמצוי בבדיקה. ארנון אומר כי אמנם ראויה לציון פעולת הורדת הקראוונים מהמקום "בעקבות לחץ של אנשי חב"ד מהארץ ומהעולם, אבל מטריד שבמציאות הקיימת כיום בישראל יהודי שמעלה או מזיז קראוון ייעצר מיד אבל הערבים עושים כרצונם ללא כל תגובה".
(ש)
