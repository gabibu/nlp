

עם כניסת תקנות החברות שאושרו בשבוע שעבר לתוקף, מצטרפת ישראל לרשימת המדינות בהן בעלי מניות מן הציבור יכולים להצביע בכתב (ואף דרך האינטרנט) ללא צורך בהופעה באסיפה הכללית.

בשבוע שעבר אישרה ועדת החוקה חוק ומשפט של הכנסת את תקנות החברות (הצבעה בכתב והודעות עמדה), התשס"ה - 2005. התקנות הוגשו על ידי שרת המשפטים, ציפי ליבני, לפי הצעה שגיבשו המשנה ליועמ"ש (פיסקלי) עו"ד דוידה לחמן מסר ועו"ד מרים אילני.

עם כניסת התקנות לתוקף, מצטרפת ישראל לרשימת המדינות בהן בעלי מניות מן הציבור יכולים להצביע בכתב (ואף דרך האינטרנט) ללא צורך בהופעה באסיפה הכללית. בדרך זו ניתן להעצים את כוחו של בעל המניות שמעתה יוכל להשתתף באופן פעיל בהחלטות המשמעותיות בחברה, ללא טרחה מיוחדת.

התקנות גובשו במשך תקופה ארוכה מאז חקיקתו של חוק החברות. מנגנון ההצבעה בכתב הינו מנגנון מורכב אשר דרש תיאום בין רשות ניירות ערך ומערכת המגנא שלה, חברי הבורסה ואיגוד החברות הציבוריות. כולם יחד נרתמו למשימה על מנת להצעיד את החברות הציבוריות בישראל אל עבר הקידמה.

האפשרות להצביע ולהפיץ הודעות עמדה ללא צורך בנוכחות פיזית באסיפה הכללית וללא צורך בשלוח, חשובה במיוחד בחברות ציבוריות שמניותיהן מפוזרות בידי ציבור רחב. ההצבעה באמצעות כתבי הצבעה היא למעשה הדרך היעילה ביותר, אם לא היחידה, המאפשרת לבעלי המניות לעשות שימוש בכוח ההצבעה שלהם ולקיים משטר תאגידי דמוקרטי.

במהלך הכנת התקנות הושם דגש מיוחד על אופן הפצת כתבי ההצבעה והודעות העמדה לבעלי המניות. כמו כן נקבעו הוראות מיוחדות על מנת לפשט את ההליך ההצבעה כך שבעל המניות יוכל להצביע ללא עלויות וללא טרחה מיוחדת.

על פי התקנות, חברה ציבורית המכנסת אסיפה כללית אשר על סדר יומה קבלת החלטות משמעותיות כפי שמפורט בחוק החברות, חייבת להמציא, לרשות ניירות ערך ולבורסה את כתבי ההצבעה והודעות העמדה באמצעות מערכת המגנא של רשות ניירות ערך.

על חברי הבורסה לשלוח לבעלי המניות, בדואר אלקטרוני, ללא תמורה, את כתבי ההצבעה והודעות העמדה. בעל מניות שביקש זאת מראש, רשאי לקבל את החומר אל מענו בתמורה לדמי משלוח בלבד. המעוניין להצביע בכתב יציין את אופן הצבעתו על גבי כתב ההצבעה, יצרף אליו אישור מאת חבר הבורסה לגבי בעלותו במניות (אישור בעלות), וימסור או ישלח בדואר את כתב ההצבעה לחברה. אישור הבעלות יינתן לבעל המניות מאת חבר הבורסה ללא תמורה והוא יהא רשאי לקבל אותו אל מענו בתמורה לדמי משלוח בלבד, אם ביקש זאת מראש.

על מנת לפשט עוד יותר את הליך ההצבעה נקבע בתקנות כי חברה יכולה (בשלב זה אינה חייבת), לאפשר לבעלי מניותיה להצביע באמצעות האינטרנט.

הדירקטוריון וכל בעל מניות המעוניין לשכנע בעלי מניות אחרים לגבי אופן הצבעתם, רשאים להפיץ הודעת עמדה. החברה תמציא את הודעת העמדה במערכת המגנא וחברי הבורסה יפיצו אותם בין בעלי המניות כפי שמופצים כתבי ההצבעה. הפצת הודעות העמדה של בעלי המניות, כרוכה בתשלום לחברה עבור ההפצה ואולם לגבי בעלי מניות המחזיקים בשווי של 10,000  או יותר, התמורה לא תעלה על 200 .

התקנות צפויות להיכנס לתוקף ביום 2 לאפריל 2006. החל ממועד זה, כל חברה ציבורית שתפרסם הודעה על כינוס אסיפה כללית שעל סדר יומה נושאים המפורטים בחוק החברות, תהיה חייבת לעשות כן בהתאם לתקנות החדשות ולאפשר הצבעה בכתב או באמצעות האינטרנט לגבי אותן אסיפות.

