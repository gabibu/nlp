

ח"כ לשעבר חגי מרום, מאנשיו של עמיר פרץ במפלגת העבודה, אומר בראיון לערוץ 7 כי אמנם הסיכויים שלו לזכות בבחירות מועטים אך אנשי פרץ אינם מרימים ידים ובכוונתם להמשיך ולהיאבק על תפםקיד יו"ר המפלגה.

בראיון ליומן הצהריים של ערוץ 7 התייחס חבר הכנסת לשעבר מטעם העבודה ואחד מתומכיו של פרץ לראשות מפלגת העבודה, עו"ד חגי מרום לסיכוייו של חבר הכנסת עמיר פרץ לנצח בבחירות על ראשות המפלגה ואמר כי אמנם הסיכויים מועטים אך פרץ ואנשיו אינם מרימים ידיים ובכוונתם להמשיך ולהיאבק על התפקיד.

לשאלת המראיין, עוזי ברוך, אם קיים סיכוי שהשר בן אליעזר יפרוש מהמרוץ אמר מירום, איש מטה פרץ, כי לפי שעה לא נראה שקיים סיכוי שכזה וההערכה היא שבן אליעזר ימשיך במרוץ עד סופו ויזכה בעשרה אחוזים. "אנחנו נתמודד על תשעים האחוזים הנותרים, אומר מרום.

מרום העריך שאחד מהשניים, פרץ או פרס, יזכה כבר מחר ברוב הדרוש לזכייה בתפקיד, היינו ארבעים אחוזי תמיכה, ובכך ימנע סיבוב שני בבחירות לראשות העבודה.

באשר למועמדותו של המשנה לראש הממשלה, השר שמעון פרס, מקפיד מירום להדגיש את יחס הכבוד וההערכה אותם רוחשים אנשי מטה פרץ לאיש אולם אומר כי נדמה שהגיעה העת שאישיות כמותו תשאיר את מושכות ההנהגה במפלגת העבודה בידי בני דורו של עמיר פרץ. "קיווינו שהוא יעשה את זה בהבנה ובהסכמה, הוא לא הסכים. אז אנחנו נאלצים לעשות את זה דרך הקלפי".

באשר להתייחסות לסקרי דעת הקהל אומר מירום כי מטה פרץ מתייחס לסקר שערך העיתון 'ידיעות אחרונות' ברצינות רבה יותר מאשר זה של 'מעריב', וכשהסקר מורה הפרש של אחד עשר אחוזים לא נותר לפרץ אלא להעביר שישה אחוזים מצד לצד ובכך להכריע את המאבק לטובתו.

"אנחנו מאמינים בעמיר ורוצים מאוד שמפלגת העבודה לא תיעלם, ואם עמיר הוא ראש המפלגה נראה איך המנדטים עולים", אומר מירום שקובע כי פרץ אינו מבטיח לתומכיו כל הבטחות של משרות וטובות הנאה. בדבריו מדגיש מירום את ייחודו של עמיר פרץ כ"נציג ארץ ישראל השנייה המתמודד כשווה בן שווים מול יושבי הארץ הזו שהגיעו מאירופה".

באשר לסיכויים שתדמיתו של פרץ תיפגע כמי שהשבית לא אחת את המדינה במסגרת מאבקיו כיו"ר ההסתדרות, אומר מירום כי הוא מבין אמנם את הקושי שחשים מי שנזקק לשדות התעופה ומוצא אותם מושבתים, אך על הציבור להבין שפרץ נאבק עבור זכויותיהם הלגיטימיות והמינימאליות של העובדים.

להאזנה לראיון
