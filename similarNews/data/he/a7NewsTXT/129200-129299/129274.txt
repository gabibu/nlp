

ביקורת חריפה השמיעו נציגי שינוי על אישור העברת שלושים מיליון שקלים לישיבות בוועדת הכספים של הכנסת. ח"כ בריזון: זהו שוחד פוליטי תמורת תמיכת החרדים במינוי אולמרט לשר אוצר.

וועדת הכספים של הכנסת אישרה את העברתם של שלושים מיליון שקלים למוסדות חרדיים. שלושה עשר מיליוני שקלים יועברו לכוללים ושבעה עשר שקלים לישיבות. במהלך הישיבה הביעו התנגדות חריפה להעברת התקציב חברי הכנסת אורון, רצהבי ובריזון.

חבר הכנסת בריזון, איש שינוי, תקף את אישור ההעברה וקבע כי מדובר בשוחד פוליטי ברור שיש להפסיקו באופן מיידי, פן ייאלץ הציבור כולו לשלם מחיר יקר על המשך החיזור למפלגות החרדיות.

חברי הכנסת גפני וליצמן השיבו לחבר הכנסת בריזון והזכירו לו את מאוןת המיליונים שקיבלה אך לפני חודשים אחדים מפלגתו, שינוי. חברי הכנסת החרדים קבעו כי שלושים מיליון השקלים הינם חלק מהסכם קודם שנחתם מול משרד החינוך. תמך בעמדתם נציג משרד האוצר שאמר שהעברת הסכום נובע מהתייקרויות במשרד החינוך ואין כל קשר בין הצבעת האישור היום להצבעה למינויו של השר אולמרט אמש.

לטענתם של הח"כים החרדיים הצטרף באופן מפתיע דווקא חבר הכנסת חיים אורון, ממתנגדי העברת המיליונים שאמר כי "נציגי שינוי איבדו את הבסיס המוסרי לטענתם לאחר שקיבלו בתקציב הקודם כספים עבור תמיכה בתקציב".
(ש)
