

תערוכה חדשה פורסת תצלומים שצילם הצלם יותם יעקבוסון במהלך תקופות שירות המילואים שלו ביהודה שומרון וחבל עזה. תערוכה על הקו הדק שבין תרבות לביטחון.

התערוכה מורכבת מצילומים במהלך שלושה סבבי מילואים ביהודה, בשומרון ובעזה. "האתרים והמציאות שבהם צולמה הטרילוגיה, מעלים כשלעצמם רקע פוליטי - מדיני טעון. אולם מטרתי ביצירת הצילומים המוצגים כאן הייתה שונה לחלוטין. בשום פנים ואופן איני רואה בתערוכה מיצג פוליטי כי אם פנייה (הצצה?) אל עולמו הרגשי של הפרט בתוך המערכת והמקום הכפויים עליו, נושא שלא אחת נותר מוזנח משהו או כלל לא מטופל", מספר הצלם יותם יעקובסון על תערוכה חדשה המגוללת את סיפור שירות המילואים שלו בסדרת תמונות שצילם.

אופי התנהלותו האישית של הפרט במילואים שונה ביותר משגרת היומיום הרגילה של המשרת בהם. פעמים רבות הפעילות (שמירות, מארבים, סיורים) מעמידה את הפרט לבדו - שותק וחשוף יותר אל הסביבה המקיפה אותו, ומאפשרת לו ליצור מבט שונה ומשתהה על פרטים. במובן הפשוט, עצם ההימצאות הממושכת במקום מסוים לבד, ובשתיקה, מעוררת תשומת לב אל פרטים שונים שבמצבים אחרים כלל לא היינו שמים אליהם לב - שינויי מזג האוויר והתאורה, עשב מתנועע, תאורת פרוג'קטור על סלע, שקית ניילון בלויה שנאחזה בגדר תיל.

"תשומת הלב הזו, הצומחת מתוך משימה שמטרתה שונה בתכלית, מעוררת לא אחת אבסורדים. האבסורדים הללו כואבים ומשעשעים כאחד, אך יותר מכל הם קיימים- בי, וכנראה גם באחרים. הימצאותם, היא ככל הנראה זו המאפשרת קיום, ואולי היא הקיום עצמו. את האבסורדים הללו, לפחות את האבסורדים הפרטיים שלי, בחרתי לתעד ולהציג. המילואים המוצגים כאן אפוא הם בבחינת המילוי הפרטי של הזמן, החלל והמרחב - החופש שבתוך המסגרת, אותו, כך נדמה, לא ניתן ליטול", אומר יעקובסון.


את הצילומים מחלק יעקובסון לשלושה חלקים, על פי אזורי השירות - יהודה, שומרון ועזה. הוא מספר על כל חלק וחלק בנפרד:

הצילומים מעזה צולמו באפריל שנת 2001, במהלך סופת חול עזה במיוחד (עד כדי כך שהתמונות נראות כאילו צולמו דרך פילטר כתום - צהוב) ובמהלך השקיעה של יום העצמאות אותה שנה, בח'אן- יונס שברצועת עזה.

התמונות מיהודה צולמו במהלך שירות מילואים ביולי שנת 2003. כקצין, פיקדתי על עמדה שהייתה ממוקמת במלון "Beitlehem Inn". בנסיבות כלשהן עלתה באש קומתו השישית והאחרונה של המלון. הצילומים כולם צולמו באותה קומה, בתאורת שקיעה המעצימה את תוצאות השריפה.

את הקו הצבעוני של שחור- חום מול גוני שריפה המשכתי בסדרת צילומי לילה בשומרון במהלך שירות מילואים במאי שנת 2004. התאורה בה השתמשתי הייתה התאורה ההיקפית לאורך גדרות המערכת של הישובים היהודיים ואור שקיעה בעד רשת הסוואה גסה שכיסתה את אחת מעמדות התצפית.

"התערוכה מוקדשת ליונתן צירקל, חבר אהוב שלא זכה לעשות מילואים", מספר יעקובסון.

