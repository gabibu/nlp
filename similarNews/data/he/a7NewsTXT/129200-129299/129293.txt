

יושב ראש המפד"ל, חבר הכנסת זבולון אורלב, מעריך כי קרבים ימי קיצה של ממשלת ישראל "במוקדם או במאוחר נפיל את הממשלה הזו", אמר אורלב ביומן הצהריים של ערוץ 7.

לדברי יו"ר המפד"ל, ח"כ זבולון אורלב, יכול ראש הממשלה לשרוד בתפקידו לאורך תקופה קצרה אולם קיים סיכוי רב שהתקציב יהיה זה שיביא לנפילת הממשלה שכן "אם הוא לא יגמיש את התקציב יתקשה נתניהו להצביע נגד שכן זה התקציב שלו, אולם אז תתנגד מפלגת העבודה שלה דרישות תקציביות משמעותיות, ולעומת זאת אם יגמיש שרון את התקציב הרי שנתניהו יתנגד". "במוקדם או במאוחר נפיל את הממשלה הזו", אמר ביומן הצהריים של ערוץ 7.

באשר להתנהלות המפד"ל העריך אורלב כי קרוב לוודאי שהמפלגה תתנגד "אלא אם כן יתמלאו כל דרישותינו התקציביות ולא נהיה אנחנו אלה שבזכותם ממשיכה הממשלה הזו לתפקד, אז אולי נתמוך, אבל באופן עקרוני מטרתנו כעת היא הפלת הממשלה".

לשאלת המראיין עוזי ברוך התייחס אורלב גם להצעתו לחון את עצורי העקירה. אורלב הזכיר שגם ח"כ פורוש הגיש הצעה דומה ואמר ש"העילה המשמעותית היא הדו"ח החמור מאוד שפרסמה הסניגוריה הציבורית שקבע כי כל מערכת המשפט בכללותה, גם התביעה המשטרתית, גם הפרקליטות וגם השפיטה, הכול קרס. כי אם בגלל השקפה אידיאולוגית ופוליטית שלמענה מוכנים לעבור על כל העבירות שבספר החוקים   מעצר כאמצעי ענישה כשהדבר אסור, לדלג על המהלכים המתחייבים בשפיטת קטינים, לדון אנשים בקבוצות וכו', אז מתברר שהשפיטה היא זו שהייתה המחדל הגדול והחמור ביותר של ההתנתקות. כי גם אם עקרו ישוב יש תקווה שנחזור אליו, אבל אם עשו עוול לאדם איך אפשר לכפר על כך, לכן אני טוען שיש לחון אותם.

כזכור, בתגובה אמר ח"כ רשף חן משינוי כי הצעת המפד"ל כמוה כהכנה להתנתקות הבאה שככל הנראה מעבירות את המפד"ל על דעתה. לטענתו מדובר במהלך המעודד אלימות. אורלב בתגובה תוהה מדוע לא נשמע קולם של אנשי שינוי לנוכח מעשי האלימות של השמאל נגד גדר ההפרדה. "שם יש אלימות פיזית חמורה ולא שמענו את הצדיקים הללו. אז כנראה שכל כיפה שעוברת בשטח מקפיצה את שינוי".

להערכתו של אורלב קיים סיכוי לגיבוש רוב בכנסת לאישור הצעת החנינה לעצורי ההתנתקות.

להאזנה לראיון
