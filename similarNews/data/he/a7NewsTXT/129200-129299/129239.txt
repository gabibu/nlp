

עמותת "ערים בלילה" המייצגת מאות לוחמי צה"ל שהיו בשבי האויב תקיים, בעוד כשלושה שבועות, כינוס לכל החיילים שנפלו בשבי לדורותיהם.


עמותת "ערים בלילה"   המייצגת למעלה מחמש מאות לוחמים שנפלו בשבי האויב תקיים ב - 27 בנובמבר כנס ארצי לחיילים שהיו בשבי בכל מערכות ישראל, ובהם שבויי מלחמת העצמאות ומלחמת קדש (מבצע סיני), מלחמת ששת הימים וקרבות ההתשה, מלחמת יום הכיפורים, מלחמת שלום הגליל, והמלחמה נגד ארגוני הטרור.

הכנס יתקיים במעמד הרמטכ"ל, רא"ל דן חלוץ, ובמרכזו יעמוד הנושא 'נלחמנו בטרם נשבינו'. כותרת הכינוס מבקשת לספר את תחושתם של פדויי שבי רבים החשים שהמערכת הציבורית מפנה כלפיהם אצבע מאשימה כיוון שהתחושה היא שהם "הלכו לשבי מבלי להילחם".

במהלך הכנס תוצג תערוכת צילומים ויוקרנו סרטים מארכיון צה"ל, וסרטים פרטיים שתיעדו את הנפילות בשבי והחזרה הביתה.

כמו כן יערך פאנל, שיח לוחמים בהנחיית מני פאר בהשתתפות שמונה לוחמים שנפלו בשבי בתקופות שונות אשר ישתפו את הקהל בסיפור קרב נפילתם בשבי תוך שיתוף הקהל.

רם דורון, יו"ר עמותת 'ערים בלילה' אומר: "כולי תקווה שהכנס יביא למודעות חברתית וציבורית את סיפוריהם של השבויים שנלחמו ונאבקו בטרם נפלו ביד האויב, ולא צעדו לזרועות האויב . פדויי השבי מנהלים קרב מאז ועד היום למען יוכרו ע"י הממסד ויזכו לטיפול הנדרש להם".

יצוין כי האירוע נערך בחסות של ארגון נכי צה"ל.
(ש)
