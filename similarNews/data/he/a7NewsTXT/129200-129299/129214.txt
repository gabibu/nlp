

שר המדע, ח"כ מתן וילנאי, קיבל תרומות בסכומים גבוהים מהמותר למרוץ המועמדות שלו לראשות העבודה. כמו כן קיבל כספים מתאגידים, כל זאת בניגוד לקבוע בחוק, כך טוען אתר 'מחלקה ראשונה'.


על פי הדיווח החומר אודות התרומות הבעייתיות שהגיעו למטהו של מתן וילנאי ומסמכים המעידים על כך הועברו לטיפולו של השופט בדימוס יהושע בן שלמה, העומד בראש המוסד לפיקוח על הבחירות, וכן אל רו"ח אברהם סלומון במפלגת העבודה.

על-פי החוק ועל-פי הכללים שנקבעו במפלגת העבודה, מותר למועמד לקבל מתורם יחיד תרומה מירבית בסכום של 36,472 ש"ח. בזאת חרג וילנאי. מועמד רשאי לקבל תרומות, מכל התורמים יחד, בסכום כולל של 1.8 מיליון ש"ח.

על פי טענת האתר קיבל לכאורה וילנאי את הסכומים הבאים: תרומה בסך 223,613 ש"ח מתאגיד בחו"ל - roizman devel. הסכום נרשם ביום 16.8.05 בהעברה בנקאית. סכום של 89,488 ש"ח מאביב עזרא שניתן בהעברה בנקאית ביום 22.8.05. כמו כן קיבל לכאורה וילנאי תרומה בסך 34,699.43 ש"ח מחברת S.SQUARE ENTERPRISE, מטיוואן. הסכום ניתן בעברה בנקאית.

יצוין כי לצד הנתונים הקפיד האתר להבהיר ש"המידע טעון עתה בדיקה ו/או חקירה מצד הרשויות המתאימות".

בתגובה טוענים אנשי וילנאי שאינם מבינים את המהומה סביב הנתונים: "לא מבינים מה הסיפור. לא התגלה כלום. הכול דיווחים שלנו למפלגה. הכול בהתאם לחוק ולייעוץ משפטי. הערות שקיבלנו תוקנו במקום, כולל החזרת כספים. לא במקרה זה הודלף עכשיו, יומיים לפני הבחירות".
(ש)
