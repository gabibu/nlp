


חשש לניגוד עניינים של שרת החינוך, לימור לבנת בעקבות תקנה שתיקנה ב-2002 הגדיל משרד החינוך את תמיכתו בעמותה שמנהלת אמה, שולמית לבנת. לבנת:

במסגרת תקציב 2002 תיקנה שרת החינוך לימור לבנת תקנה תקציבית חדשה, שנועדה להעניק תמיכות ל"פעילות חינוכית ללימוד המורשת של כוחות המגן והמחתרות בתקופת טרום המדינה כגון האצ"ל, הלח"י ואחרים". על פי תחקיר 'הארץ' בתקנה זו מסתתר ניגוד עניינים שכן עמותה בראשה עומדת אמה של השרה יוצאת נשכרת מהמהלך באופן ניכר.

מאז נתקנה תקנה גדל תקציב העמותה פי ארבעה וגם המשכורות בה גדלו.

לבנת דוחה בתוקף את הטענות נגדה ואומרת בראיון ל"קול ישראל" כי "לא קיבלתי שום החלטה, לא יזמתי, לא היתה לי שום סמכות, לא חתמתי על שום תקנה, לא תיקנתי שום תקנה. שר לא מתקן תקנות".

לבנת ציינה, כי ועדת התמיכות שאישרה את התמיכה לעמותה שבניהול אמה, "שלא היה לי מושג מי היא עד הבוקר", היא אותה ועדה ממש שטיפלה בתקציב זה לפני מינוי לבנת לשרה, וכי היא לא ישבה באף אחת מישיבותיה.

לבנת טענה עוד, כי איילת פישביין "רודפת אותה", ולדבריה, "עושים את זה בעיקר לאנשי ציבור מהימין".

שולמית לבנת, שנודעה כזמרת המחתרות לח"י ואצ"ל, ממלאת ב-20 השנים האחרונות תפקיד בכיר ב"עמותת המדרשה הלאומית ע"ש רינה מור", שהקימה חברתה גאולה כהן במצודת זאב בתל אביב; ב-15 השנים האחרונות היא מנהלת את העמותה.

במסגרת תפקידה היא מארגנת השתלמויות למורים בהיסטוריה, במורשת ובזהות יהודית.

בשנים 2001-2000, בעת שאהוד ברק היה ראש הממשלה, קוצצה התמיכה של משרד החינוך בעמותה לרבע ממה שקיבלה קודם לכן. בתקציב 2001, למשל, קיבלה העמותה רק 66,847 שקלים.

בבנוסף, העמותה קיבלה בשנתיים הראשונות, 2003-2002, תמיכה נוספת מתקציב המדרשות של משרד החינוך, אבל המימון הכפול הזה הופסק.

בשנים האחרונות גדל גם שכרה של שולמית לבנת. ב-1999 היתה עלות משכורתה השנתית 73,116 שקלים ואילו ב-2003 עמדה העלות על 112 אלף שקלים - כסף שמקורו בתקציב משרד החינוך.

כאמור השרה לבנת שוללת מכל וכל את הטענות נגדה.

