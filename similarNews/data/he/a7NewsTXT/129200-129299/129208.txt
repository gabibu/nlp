

"לא הצלחנו להגיע לסיכום עם ההנהלה, היא לא מדברת איתנו, ויש מצידה התעלמות מוחלטת, המאבק הזה מאוד גורלי לגבינו", מתאר לואי רוט יו"ר ועד העובדים של בנק לאומי.

בראיון ליומן הצהרים של ערוץ 7 תיאר מר רוט את חשיבות המאבק, יש כאן מאבק על תנאי עבודה כאשר אנו הולכים לקראת הפרטה והבנק יעבור לידיים פרטיות, אנו מבקשים שכל תנאי העבודה שלנו ישמרו כאשר יעבור הבנק לידיים הפרטיות".

בתשובה לשאלת כתבנו יגאל שוק לגבי החרפת המאבק השיב רוט כי יערך כינוס של כשמונת אלפים עובדים בגני התערוכה בתל אביב ולאחריו יוחלט האם להחריף את העיצומים "מבחינתנו המאבק הזה הוא מאבק על הבית".


עוד בנושא הפרטת בנק לאומי:

בישיבה שקיים אתמול בערב שר האוצר, אהוד אולמרט עם מנכ"ל משרדו, דר' יוסי בכר, החשב הכללי ויו"ר נכסים, דר' ירון זליכה וסגנו, יובל ברונשטיין, היועצת המשפטית, ימימה מזוז ומנכ"ל נכסים מ.י, איציק קליין הוחלט על עדכון בתנאי ההליך למכירת אחזקות המדינה בבנק לאומי.

שר האוצר הדגיש כי עדכון זה הוא האחרון לפני המכרז שיסתיים ב-14.11.05 בחצות.

ממשרד הואוצר נמסר כי על מנת למנוע השפעה של תנודתיות במחיר המניה על מחיר המימוש של האופציה נקבע כי מחיר המימוש יעמוד על 1470 נקודות, בתוספת ריבית צמודה בשיעור של 2% לשנה במקום המנגנון הקיים. בנוסף, על מנת להקטין את אי הוודאות לקבלת היתר בנק ישראל במועד, הוחלט להאריך את תקופת האופציה ב-6 חודשים נוספים ל-18 חודשים. שינוי זה צפוי להגדיל את מספר המתמודדים לרכישת מניות המדינה בבנק ולמקסם את התמורה.


