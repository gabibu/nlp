

היום אחר הצהרים יתקיים בלטרון טקס רשמי בו יכנס לתפקידו מפקד זרוע היבשה החדש האלוף בני גנץ.

כתבנו קובי פינקלר מוסר שאמש, התקיים טקס בלשכת הרמטכ"ל, בו מונה האלוף בני גנץ לתפקיד מפקד זרוע היבשה. האלוף גנץ יחליף בתפקידו את האלוף יפתח רון טל, ששימש בתפקידו מאז חודש יוני 2001. הטקס נערך במעמד שר הביטחון, מר שאול מופז, הרמטכ"ל, רב-אלוף דן חלוץ, פורום המטה הכללי ואורחים נוספים.

האלוף בני גנץ סיים את קורס הקצינים בשנץ 1979 ושירת כמפקד מחלקה וכמפקד פלוגה בחטיבת הצנחנים. בין תפקידיו הבולטים, כיהן האלוף גנץ כמפקד יחידת "שלדג" בחיל האוויר, מפקד חטיבת יהודה באוגדת איו"ש, ומפקד חטיבת הצנחנים. במטה הכללי כיהן גנץ בשני תפקידים: מפקד הגיס הצפוני, ומפקד פיקוד הצפון. האלוף גנץ הינו בוגר המכללה לפיקוד ומטה, והמכללה לביטחון לאומי, בעל תואר ראשון בהיסטוריה באוניברסיטת ת"א ותואר שני במדעי המדינה באוניברסיטת חיפה ותואר שני נוסף באוניברסיטת NDU בארה"ב, בניהול משאבים לאומיים.

