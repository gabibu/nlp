

300 אנשי כמורה בכירים מרחבי העולם הקאתולי חנכו אתמול את הספרייה החדשה בכורזים שלמרגלות הכנרת, ביניהם הקרדינלים של וורשה, מדריד, אלכסנדריה ווינה. המקום ישמש כנסיה, סמינר לימודי ואכסניה


(תמונת ארכיון)

כ-300 אנשי כמורה בכירים מהעולם כולו, הגיעו לארץ כדי לחנוך אתמול את האגף החדש בספריה שבאתר הנוצרי דומוס גאליליה. ה"דומוס גליליה" בגליל מהווה את המרכז הרוחני של התנועה "הניאו קטקומנאלית", שפועלת מזה 35 שנה בתוך הדת הקאתולית.

התנועה פועלת לטענתה ל"קירוב לבבות בין יהודים לנוצרים וחרתה על דגלה את העליה לרגל לארץ הקודש כחובה מוסרית ואישית של כל חבריה. מדובר בתנועה שאוהדת את ישראל וחבריה חשים קרבה רבה לעם היהודי".

הדומוס גליליה משמש כמרכז תפילה, סמינר לימודי ומקום לינה לקבוצות שמגיעות ארצה. בראש התנועה הניאו קטקומנאלית עומד קיקו ארגולו. בין הבאים לכנס החנוכה: 12 קרדינלים; 3 פטריארכים ו-45 ארכיבישופים ובישופים. משרד התיירות מלווה את חברי הקבוצה בעת שהותם בישראל.

שר התיירות, אברהם הירשזון, טוען כי להגעת ראשי הכמורה הקאתולית לארץ חשיבות רבה בהגברת הצליינות לארץ הקודש.
