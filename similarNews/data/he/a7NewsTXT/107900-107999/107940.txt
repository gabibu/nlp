

מה שלא עשה הימין 30 שנה: בעקבות עתירתם של שני ארגוני שמאל, נתבעו משרד הפנים וצה"ל לחשוף תוך חודש את שטחי השיפוט ותוכניות המתאר של ישובי יש"ע, העיריות, המועצות המקומיות והישובים במועצות האזוריות


שני ארגוני שמאל, האגודה לזכויות האזרח ועמותת "במקום - מתכננים למען זכויות תכנון" עתרו השבוע לבית המשפט המחוזי בירושלים, בשבתו כבית משפט לעניינים מנהליים, נגד משרד הפנים וצה"ל. בעתירה, שהוגשה בידי עו"ד עודד פלר מהאגודה לזכויות האזרח, דורשים ארגוני
השמאל "לחשוף מידע בדבר שטחי השיפוט הנוכחיים של מספר רשויות מקומיות בשטחים ובדבר תוכניות מתאר המתייחסות אליהן, בהתאם להוראותיו של חוק חופש המידע". השופט בעז אוקון, שקיבל לידיו את העתירה, הורה למשרד הפנים ולצה"ל להשיב עליה בכתב בתוך 30 יום.

לפני כחמישה חודשים פנתה עו"ד אסתר סיוון, מנכ"ל "עמותת במקום", במכתב אל הממונה על אזור יהודה ושומרון במשרד הפנים, בבקשה לקבל מידע בדבר שטחי השיפוט של מספר עיריות, מועצות
אזוריות ומועצות מקומיות. כעבור כחודש ימים נמסר לה, כי הבקשה הועברה לטיפולו של הממונה על חוק חופש המידע במשרד הפנים, וכי יש לפנות אליו בעניין זה.

עו"ד פלר מבהיר בעתירה, כי בהתאם לחוק חופש המידע, חייבת רשות ציבורית להשיב למבקש המידע ללא שיהוי, ולא יאוחר מ-30 ימים מקבלת הבקשה. אם החליטה הרשות לדחות את הבקשה, עליה
להודיע על כך למבקש בכתב ולפרט את נימוקיה. תשובות שכאלה לא ניתנו, כאמור, גם בחלוף תקופה ארוכה בהרבה מזו הנקובה בחוק.

בעתירה נאמר כי "הארגונים העותרים מדגישים, כי היות והמידע, המבוקש בעתירה זו, קשור בעבותות לתהליך תכנונה והקמתה של גדר ההפרדה, אשר מתממש בימים אלה, מתעצמת חובתן של הרשויות להעביר את המידע לאלתר".

כאמור, השופט בעז אוקון, שקיבל לידיו את העתירה, הורה למשרד הפנים ולצה"ל להשיב עליה בכתב בתוך 30 יום.

רשימת הרשויות, שבקשת המידע נוגעת לשטחי השיפוט ותוכניות המתאר הן העיריות אריאל, בית"ר עלית, מעלה אדומים; המועצות אזוריות: גוש עציון, הר חברון, שומרון, מטה
בנימין; והמועצות מקומיות: אורנית, אלפי מנשה, אלקנה, אפרת, בית אריה, גבעת זאב, הר אדר, מודיעין עלית, עמנואל, קדומים, קרני שומרון.
