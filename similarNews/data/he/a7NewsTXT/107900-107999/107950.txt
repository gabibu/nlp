

תלמידי ביה"ס המקיף גילה בירושלים מרוצים הם לומדים בתוך ים כחול, מלא הרפתקאות ורוחש חיים דמיוניים. והם לא צריכים משקפות ושנורקלים. לא מדובר בים, שהרי אין ים בירושלים, מדובר בציור קיר ענק.

ציור הקיר הענק המעטר את קירות החצר הפנימית של בית הספר בוצע על בסיס רעיונות נפלאים שהעלו התלמידים ועל ביצוע המלאכה הופקדה קבוצת האמנים cite de la creation מהעיר ליון בצרפת.

לדברי איקי בר יוסף ממשרד התיירות, הקבוצה, שבצעה עד היום שישה ציורי קיר יפהפיים ברחבי ירושלים, אספה את הרעיונות לכלל ציור שלם והכינה דגם ציור מוקטן ומפורט לאישור עיריית ירושלים ומשרד התיירות האחראיים על פרוייקט זה. לאחר הערות, תיקונים ואישור הציור בגרסתו הסופית, הוקרן הציור על יריעות פוליאסטר   חומר עמיד לשינויי מזג האויר, והציור המוקרן נצבע על היריעות עצמן.


כעת ממתינים האמנים [ממש כמו התלמידים...] לחופשה הגדולה, אלא שהם דווקא לא יצאו לחופשה. מסיבות בטיחותיות מבוצעות מירב העבודות כאשר ביה"ס ריק מאדם. פיגומים מוקמים בצמידות לקירות עליהם נוצק טיח מיוחד. על הטיח מוצמדות ומודבקות יריעות הציור, והנה   הציור כמעט עומד....
עכשיו נותר רק לעשות השלמות לציור על הקירות עצמם. את זה כבר אפשר לעשות   ואפילו רצוי   כשהתלמידים כבר חוזרים ללימודים. אמנים ותלמידים מתרגשים יחד למראה הציור ההולך ונשלם, ובקטע קטן בקיר מציירים התלמידים בעצמם, בהנחיית האמנים.
וכרגיל, כמו שהמבוגרים תמיד עושים   טקס חנוכת הציור עם רה"ע ומכובדים אחרים. אלא שהטקס הזה שונה. הפעם חונכים יצירה שהתלמידים עצמם מעורבים בה. וראו זה פלא   עברו חודשים רבים והציור עומד שלם מבלי שהושחת או קושקש ולא רק זו   אלא שהנהלת ביה"ס פנתה ובקשה מהעירייה לקדם ציור נוסף, הפעם בחצר התיכון שתלמידיו מתקנאים בתלמידי חטיבת הביניים...

ציור הזה הינו אחד משישה ציורי קיר שנעשו בירושלים בשלוש השנים האחרונות.

הראשון היה במדרחוב בן יהודה במרכז ירושלים והוא מתאר את ילדי העתיד   דמויות ילדים ירושלמיים בשלל עיסוקים וצבעים הצופים אל חלום העתיד. גם ציור זה, כמו הציורים האחרים, יוצר אשליה למסתכל מרחוק כאילו ילדים אמיתיים עומדים על מרפסות הבתים, משחקים, משתובבים ומשוחחים. כל פרט זוכה לתשומת לב  אבני הקיר המצויירות, משחקי האור והצל. כל פרט מוקפד ומדוקדק.
לא רחוק משם, בצומת הרחובות המלך ג'ורג' ויפו, מאחרי מסך תאטרון ארגמני נעה לה התחבורה לאורך הדורות בירושלים. מהחמור והדיליז'אנס אל המשוריינים, הרכבת והאוטובוסים של פעם   ואל הרכבת הקלה העתידה לנוע ברחובות העיר בעוד כשנתיים.

להולכים ברחוב אגריפס ליד שוק מחנה יהודה, מצפה חוויה ססגונית ותוססת. מעל פני קיר רחב - שבאי השוק זוכרים אותו עטוף בפח חלוד - ניבטים סוחרים וקונים, סחורה מעוררת תאבון, ודוכני פלאפל ושווארמה עסיסיים שרק מתחשק להושיט יד ולקחת...

ואילו לנכנסים בשער האשפות הסמוך לכותל המערבי מצפה מסע בזמן. בקארדו [רחוב רחב שמשני צדדיו חנויות] מוכרים סוחרים את מרכולתם, ילדים משתובבים - וכולם בני יותר מאלף שנים... לבושים בבגדים שאנחנו מכירים רק מסרטים תקופתיים, ומשתמשים בכלים שחשבנו שקיימים רק במוזיאונים, מוצגים אנשי תקופה אחרת כאילו עוד מעט קט הם יצאו מהקיר שלפנינו וילחצו את ידינו לשלום.

ואם נגיע לחזית תיאטרון ז'ראר בכר במרכז ירושלים [רחוב בצלאל] נראה ציור קיר שהוא העתק יצירתו של האמן הישראלי גבריאל כהן   "סביב לעולם ב- 92 יום", יצירה שהיא חלק מאוספי מוזיאון ישראל. מגדל בבל, מגדל אייפל ופרמידות יחד עם כדורים פורחים ומקומות חלומיים אחרים מאפיינים את היצירה הצבעונית הזו. כמה יפה לראות תמונת מוזיאון בחוצות העיר.

לפני כחודשיים נחנך ציור קיר יפהפה, הפעם עשוי מכאלף אריחי קרמיקה המעוטרים במוטיבים ארמניים   "רזי גן העדן". תמונת הקיר הייחודית המוצבת ברחוב כורש, הוענקה כמתנה לעיר ירושלים ע''י האמנית מרי בליאן ממשפחת הקרמיקאים הארמנית בליאן, שהגיעה לארץ בשנת 1918 למטרת שיפוץ ושיחזור אריחי כיפת הסלע שבעיר העתיקה. בתהליך העבודה שנמשך כשישה חודשים רשמה האמנית את הקומפוזיציה בפחם על גבי האריחים, וכשהמערך כולו היה לפניה צבעה ועיצבה כל אריח בנפרד. לאחר מכן הועברו האריחים לשריפה בתנור ובתום התהליך הונחו שוב במקומם   ליצירת התמונה השלמה.

ולמי שמעוניין לראות כבר עכשיו את הציורים ואת ההסברים על הפרוייקט   מוזמן להיכנס לאתר האינטרנט של עיריית ירושלים
http://www.jerusalem.muni.il/jer_main/f1_main.asp?lng=1

