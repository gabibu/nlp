

"כיוון ששירות המילואים בתקופה הקרובה נועד לשחרר חיילי סדיר לעקירה, הרי שזה נקרא "מסייע לדבר עבירה", ולפי פקודות מטכ"ל אסור לכפות על חייל לעבור על דתו, ולעשות פעולה המנוגדת לתורת ישראל", אמר הרב.


"כבר מזמן ועד רבני יש"ע ואיחוד הרבנים למען ארץ ישראל, קבעו שכל פעולה שקשורה לעקירת יהודים במטרה להסגיר את השטח לאויב, מנוגדת לתורת ישראל, וכל מי שירא אלוקים עליו להימנע מלהשתתף בכל פעולה שקשורה לכך", אומר הרב דב ליאור יושב ראש ועד רבני יש"ע, וראש ישיבת ההסדר בקרית ארבע.

לדבריו, כיון ששירות המילואים בתקופה הקרובה נועד לשחרר חיילי סדיר למשימת העקירה, הרי שזה נקרא "מסייע לדבר עבירה", וגם לפי פקודות מטכ"ל אסור לכפות על חייל לעבור על דתו, ולעשות פעולה המנוגדת לתורת ישראל".

הרב ליאור, הדגיש ביומן הצהריים "לפי שעה" של ערוץ 7, כי הוראת הרבנים להימנע מלהתייצב למילואים, עוסקת רק בכאלו המגוייסים ע"מ לשחרר חיילי סדיר לעסוק בעקירה. "אם החייל נקרא ע"מ לשמור במקום מסויים - לא על זה דיברנו. איננו נגד שירות מילואים, חלילה, אבל מי שנאמר לו במפורש שגיוסו נועד לשחרר חיילי סדיר שיעסקו בעקירה, אסור לו להתייצב".

הרב ציין שפסיקת הרבנים היא איננה סרבנות, אלא הדגשה ש"המהלך הוא נגד תורתינו הקדושה ומה שנגד התורה - גם אם יחוקק חוק בכנסת, לפעמים אדם צריך למסור את הנפש ולא לעבור. לא צריכים להשתמש במושג סרבנות. לא אנחנו מתנתקים מהמדינה אלא לצערינו יש היום מצד סקטור אחד התנתקות מהציונות. נגיד שעמדתינו מתפרשת בציבור בצורה מוטעית, האם בגלל זה נעשה עבירה ?", שאל הרב ליאור.

הרב ליאור הדגיש כי "גם יש תופעות מעיבות וגם אם יש נסיגות מסוימות בתהליך הגאולה, אין זה מניע ליאוש או פחד. היסורים הקשים שפוקדים אותנו כיום הם פרי חולשתם של אלו הרוצים לטשטש את הזהות היהודית של עמנו, אבל התהליך עצמו הוא תהליך אלוקי, עם כל החולשות הזמניות-החולפות. אבל עצם קיומה של המדינה הוא תהליך אלוקי".

"יש אמנם תופעות חריפות מצד הנהגת המדינה, אבל לא נפסיק לחגוג את יום העצמאות, ולא נפסיק לראות במדינה את צמיחת הגאולה", ציין הרב.
