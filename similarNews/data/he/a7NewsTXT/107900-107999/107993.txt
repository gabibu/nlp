

מועצת יש"ע תנסה למנוע את ההתנתקות באמצעות גיוס המונים שיבלמו אותה בגופה. כך אומר פנחס ולרשטיין, ראש המועצה האזורית מטה בנימין, וחבר ההנהלה המצומצמת של מועצת יש"ע ביומן הצהריים של ערוץ 7.

בראיון ליומן הצהרים אמר וולרשטיין כי כמו עמיתו חיסדאי אליעזר גם הוא חושש מאלימות ואולם, כדבריו "אם חפצי חיים אנחנו עלינו להיות מוכנים לשלם את המחיר כעת שאם לא כן הנסיגה תגיע עד הר הבית. ברגע שהתהליך יתחיל יהיה קשה מאוד לעצור את המשכו.כל אחד מבין זאת. שרון מביא אותנו אל קרע שייקח שנות דור לתקן אותו".

התכנית של מועצת יש"ע היא להתמש בהמוני האנשים כאמצעי שיסכל את האפשרות המעשית לבצע את ההתנתקות. "לא נאפשר חסימת הישובים, לא מפסח ולא מיום העצמאות. לא נאפשר להפוך את אנשי גוש קטיף לחיילי הארמיה השלישית. ייתכן מצב שבו אנשים יעמדו במשך ימים במחסום כיסופים או במקום אחר. אם אנו לא ניכנס אף אחד לא ייכנס. צריך להיות מאבק תקיף, בלתי מתפשר ובלתי אלים נגד מהלך ההתנתקות. אם תהיה מסירות נפש של הציבור אני משוכנע שאנו מסוגלים לעצור את המהלך".

הוא הדגיש כי אם שרון היה מסכים לערוך משאל עם היה המאבק של המועצה במסגרת מחאה בלבד ולא כלי לעצירת ההתנתקות. "לקחנו אל עצמנו את ההחלטה הזו. אין לנו הוכחה מהו רצון העם בנושא כל כך דרמטי. המטרה של המאבק תהיה להביא למשאל עם או לבחירות".

וולרשטיין חושש מהתפרצות אלימות. "אני מסכים שאנו בבחינת אוי לי מייצרי אוי לי מיוצרי". עם זאת, הוא מתנגד לחסימות הכבישים שלדבריו משניאות את המאבק על הציבור הרחב. "זה לא משכנע אדם אחד בצדקת המאבק שלנו. המטרה היא לשכנע את עם ישראל ולא נגד עם ישראל".

וולרשטיין אמר כי הוא מתלבט בשאלה האם יש לקיים הידברות עם ראש הממשלה. "זו שאלת מיליון הדולר. אני לא יודע אם הוא ישתמש בהידברות ככלי ציני. מאידך, סרוב לפגישה עם ראש הממשלה יוסיף לו נקודות בציבור הרחב".

חסדאי: לא להבאת רבבות לקטיף

אליעזר חסדאי, מ"מ יו"ר מועצת יש"ע, אומר כי על הנהגת יש"ע להימנע מלהביא לגוש קטיף עשרות אלפים של מתנגדי פינוי, אם אין ביטחון מוחלט באפשרות לשלוט עליהם. פנחס ולרשטיין: מי שאחראי לקרע והשסע הוא רה"מ.

בשיחה עם כתב "הארץ", נדב שרגאי, אמר חסדאי, סגן אלוף במילואים, איש ליכוד ויו"ר המועצה האזורית אלפי מנשה, כי אם יימשכו "הקריאות השערורייתיות לסירוב פקודה ולעריקה משירות מילואים בצה"ל", אין הוא פוסל אפשרות שיבקש מהרמטכ"ל לגייסו למילואים במסגרת התנדבותית, כדי להשתתף בפינוי, אם כמפקד או כחייל פשוט.

"אני לא מאמין שאפשר לעצור את התוכנית הזאת", אמר חסדאי, "הגענו כנראה לנקודת האל-חזור. האחריות שלנו כהנהגה היא למתן את הקיצונים כמה שרק אפשר. ההידברות עם גדעון עזרא, למשל, היא פעולה אחראית מן הסוג הזה".

חסדאי הדגיש כי הוא תומך במאבק, "אבל רק עד הנקודה שאתה משוכנע שיש לך שליטה באנשים. לומר שנביא לשם 100 אלף איש ונחסום את הנסיגה בגופנו, זה נראה לי יומרני וגם מסוכן, כי אין שום אפשרות לשלוט על מאה אלף איש. לכן אסור להביא לשם המונים בסדר גודל כזה. יכולות להתפתח סיטואציות שיביאו לשפך דם, וכהנהגה מוטלת עלינו האחריות למנוע זאת".

חסדאי אומר עוד שמועצת יש"ע אינה יכולה לשאת ולתת על פיצויים, כיוון שהדבר נוגד את "מהות קיומה ותפקידה". עם זאת הוא קורא לראשי המועצות האזוריות בשומרון (בנצי ליברמן, העומד גם בראש מועצת יש"ע ואבנר שמעוני, ראש המועצה האזורית בגוש קטיף), "להילחם על הפיצויים של האנשים שעוזבים מהמועצות שלהם". הוא הדגיש, "צריך לעבוד יומם ולילה כדי לדאוג שהאנשים ייצאו מהמקומות שבהם הם חיו 30 שנה עם תקווה. לא יכול להיות שאנשים שעברו את גיל החמישים, ייצאו לדירת ארבעה חדרים בלי מעלית בעפולה, עם משכנתא ובלי עבודה".

חסדאי קורא לחבריו ביש"ע לפתוח בהידברות עם ראש הממשלה על היום שאחרי: "מי שלא נוהג כך, נוהג כמו בת יענה", אמר.
