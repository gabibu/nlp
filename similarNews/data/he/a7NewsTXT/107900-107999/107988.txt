

תא"ל במיל' אפרים לפיד, לשעבר דובר צה"ל התייחס בתכנית חופש השידור לסיקור התקשורתי בפינוי. "קשה לראות חייל מפנה ילד, ועוד יותר קשה לדברר זאת".

(צילום: לע"מ)

לדבריו, ב-20 השנים האחרונות המושג שטח צבאי סגור, מתייחס גם לעיתונאים, לא רק בהקשר של סיכון חיי אדם, אלא גם כאשר נוכחות העיתונאים עלולה להבעיר את השטח, במיוחד בעימות מול פלשתינים.

לפיד אמר כי ביום האדמה בשנת 1998 סגר צה"ל את השטח מחשש לפעילות פרובוקטיבית. כתבי חוץ עתרו לבג"ץ, והוא קבע שיש לסגור את השטח רק כאשר מדובר בנושאים צבאיים מובהקים.

לפיד אמר כי לדעתו יהיו שיקולים נוספים בצה"ל לגבי סיקור תקשורתי של הפינוי אך לא יסגרו את השטח לחלוטין כל הזמן. "כשמכינים תכניות כאלה יש בהן עמימות טבעית. לדעתי להיערך 4 חודשים מראש לסיקור האירוע, זה נצח בשביל התקשורת". לפיד דחה את ההשואה לסיקור התקשורתי בימית שכן אז כללה מפת התקשורת רק את ערוץ 1, ללא אינטרנט, סלולרי ותחנות אזוריות.

"היום בכל מסמך של דו"צ (דובר צה"ל), מתייחסים לכלי התקשורת כפי שהם קיימים היום. הדבר הכי חשוב שדו"צ צריכה לעשות היום הוא להגן על צבא שנאלץ לפנות אזרחים ישראלים תוך אמפתיה. זו לא טרמינולוגיה של קרב. קל להגיד אך קשה להנחיל זאת לחיילים שיצטרכו לפנות ילדים בשטח. קשה לראות את זה וקשה לדברר את זה. אך לא סביר לעתור לבג"ץ כנגד סגירת השטח לתקשורת, שכן בשביל עתירה צריך עובדות, כרגע אין שום צו, אלא הכל מבוסס על ידיעה עיתונאית. יחידת דו"צ משתפרת כל הזמן. הם יודעם איך להיערך, אני מאמין שידעו לפעול ברגישות הנדרשת".
