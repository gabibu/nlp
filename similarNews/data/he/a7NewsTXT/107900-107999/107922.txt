

יו"ר מועצת הר חברון אומר לערוץ 7 כי לאחר שהתברר שהנציגות הנבחרת של המדינה אינה עומדת מול הכוחניות והדורסניות של רה"מ ולא גילתה אחריות למשאל עם, לא נותר אלא לבוא אל העם ולהתריע מפני האסון הקרב.

חבר מועצת יש"ע ויו"ר מועצת הר חברון צביקי בר חי אומר כי לאחר שהתברר שהנציגות הנבחרת של המדינה אינה עומדת מול הכוחניות והדורסניות של רה"מ ולא גילתה אחריות למשאל עם, לא נותר אלא לבוא אל העם ולהתריע מפני האסון הקרב.

בשבוע הבא אומר בר-חי, בראיון לערוץ 7, נגיע לערי ישראל, ו"נשטוף" את הרחובות והצמתים עם המסרים: "יהודי אינו מגרש יהודי" ו"אסור לתת יד לטנספר", כדי שתהיה הבנה בציבור לדבר שהולך וקרב.

עד ערב פסח נפעל בערים אומר בר-חי ובפסח נקרא לכולם להגיע לגוש קטיף ולשומרון "כדי לחזק את החברים שלנו שם וגם כדי להעביר את המסר שאיננו מתכוונים לתת למהלך הנורא הזה לעבור לסדר היום".

בר-חי מוסיף כי גם ההתארגנות להתנגדות המונית עממית ל"פעולה הלא לגיטמית של גירוש אנשים מרצועת עזה וצפון השומרון", נמצאת בעיצומה. לדבריו עד עתה חתמו כבר 50 אלף איש על טפסים מסודרים, וזה 'ללא מאמץ'. הצפי הוא כי בחודש הקרוב, בפגרת הפסח, יגיע המאגר לכ 150 אלף איש ה"נכונים להיקרא לדגל".

"אני מאמין שעם ישראל יותר אחראי מראש הממשלה וממשלתו. אם יגיעו עשרות ומאות אלפים הם יאמרו באופן נחוש בלתי מתפשר וללא אלימות: 'אנחנו עוצרים אותך רה"מ, חזור לבחירות או למשאל עם, לא ניתן לך יד ללכת בצורה כזו למהלך הזה".

בר-חי אומר כי מההיענות הגדולה לקריאה לציבור למשל ביום העצמאות במשאל המתפקדים ובהפגנה הגדולה בירושלים, ניתן ללמוד שכשהציבור מבין שיש משמעות למעשה שלו הוא מתייצב.

בהתייחסו לשבוע החולף בכנסת שבו עבר חוק התקציב ונכשל חוק משאל עם אומר בר-חי כי לקחו בחשבון "שאת
התקציב רה"מ בדרכו הנלוזה יקנה". לעומת זאת היתה התקדמות בנושא משאל עם וההפגנה שנועדה להימשך 36 שעות, אמורה היתה לתת גיבוי ציבורי לכך. ש"ס לדבריו תמכה למעשה בהצעת חוק משאל עם ואם היו עוד מספר אנשים מצטרפים, זה היה עובר.

כשהתברר שמשאל עם לא עבר הוחלט להפסיק את ההפגנה כדי למנוע התשת הכוחות וממילא "פנינו כעת לעם ולא לכנסת".

הציבור לדבריו חש חרדה לבאות וכעס על ראש הממשלה והתהליך, והתחושה היא שהמצב אינו פשוט אבל "אנחנו מאמינים באמת הדרך ולא מרימים ידיים... בעזרת השם, כגודל הדאגה והחשש בסופו של דבר נצא למרחב".
