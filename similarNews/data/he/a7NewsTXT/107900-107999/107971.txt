

נשיא סוריה, בשאר אל-אסד, צפוי למסור היום לטריה לארסן את לוח הזמנים המפורט לנסיגת כוחות סוריה מלבנון. סוריה התחייבה כי כוחותיה יעזבו את לבנון לפני קיום הבחירות בלבנון בסוף חודש מאי.

שליח האו"ם למזרח התיכון, טריה לארסן, אומר כי יש להשתמש בדיאלוג ולא בלחץ כדי לסייע לפתור את המשבר שנוצר בין סוריה ללבנון בעקבות ההתנקשות בראש ממשלת לבנון לשעבר, רפיק אל-חרירי.

לארסן צפוי להיפגש מחר בדמשק עם נשיא סוריה, בשאר אסד, ולדון בלוח הזמנים של נסיגת הכוחות הסורים מלבנון.

גורם רשמי בדמשק הודיע לקראת הפגישה כי סוריה תמסור מחר את לוח הזמנים המלא להוצאת כל כוחותיה מלבנון. ארצות הברית תובעת שכל הכוחות הסורים יוצאו עד הבחירות בלבנון בחודש מאי.

נשיא סוריה נועד אתמול (שבת) עם שר החוץ של איראן, כמאל חראזי, והשניים דנו במשבר בלבנון ובמלחמה בעיראק. חראזי שהגיע היום לסוריה, גם נועד עם שר החוץ של סוריה, פארוק א-שרע. סוכנות הידיעות של סוריה דיווחה כי חראזי כינה את הריגת חרירי "מקרה כואב".
