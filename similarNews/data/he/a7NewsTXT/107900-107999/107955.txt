

לראשונה: בנק ישראלי רוכש בנק בשוויץ עם נציגות פעילה בהונג קונג; הרכישה תאפשר לבנק הפועלים להגביר את פעילותו בשוויץ, וכן תציב אותו בעמדה שתאפשר חדירה לשווקי ההון הצומחים בדרום-מזרח אסיה

בנק הפועלים, באמצעות בנק הפועלים שוויץ, הגיע להסכם עם משפחת רפפורט ועם בנק אוף ניו יורק לרכישת בנק אוף ניו יורק   אינטר מריטים בנק, ז'נבה. עבור הבנק ישלם בנק הפועלים שוויץ כ-95 מיליון פראנקים שוויצריים, שהם כ-350 מיליון ש"ח. נכסי הלקוחות של הבנק עומדים על כ- 2.6 מיליארד פרנקים שוויצריים והונו העצמי בעת השלמת הרכישה הינו כ-70 מיליון פרנקים שוויצריים. העסקה כפופה לאישורי רשויות הפיקוח בישראל ובשוויץ. בבנק מקווים כי תהליכי השילוב של הבנק בקבוצת בנק הפועלים יתחילו בשנה הקרובה.

מנכ"ל בנק הפועלים, מר צבי זיו, אמר כי הרכישה תגדיל את נכסי הלקוחות של בנק הפועלים שוויץ בכ-40%, ליותר מ-9 מיליארד פרנקים שוויצריים, ותבסס את מעמדו כבנק הישראלי המוביל בתחום הבנקאות הפרטית הבינלאומית. הרכישה תאפשר את הגדלת הכנסות בנק הפועלים שוויץ על בסיס הגדלת הפעילות המשולבת, גורמים שצפויים להביא לשיפור משמעותי נוסף ברווחיות הבנק בשוויץ.

"אנו צופים כי הרחבת סל המוצרים שיהיה זמין ללקוחות הבנק הנרכש, יגביר משמעותית את הפעילות הפיננסית של אותם לקוחות. "

זיו הוסיף כי "אנו בטוחים ביכולתה של הנהלת בנק הפועלים שוויץ בראשות המנכ"ל אלברטו גרפונקל וצוות העובדים, שיצליחו להשיג ביחד עם עמיתיהם בבנק אוף ניו יורק - אינטר מריטים בנק, ג'נבה, את התוצאות העסקיות המצופות".

בנק אוף ניו יורק   אינטר מריטים בנק, ז'נבה, נוסד בשנת 1966 על-ידי מר ברוס רפפורט, איש-עסקים ידוע ומכובד וישראלי לשעבר, המנהל עסקים בינלאומיים במדינות רבות, ומוכר גם כתורם למטרות פילנטרופיות מגוונות. הבנק מנהל נכסים בשווי של כ-2.6 מיליארד פרנקים שוויצריים עבור לקוחות פרטיים, ויש לו נציגויות בהונג קונג, במונטווידיאו (אורוגוואי) ובמוסקבה. בנק אוף ניו יורק, שהוא בין בעלי השליטה בבנק אוף ניו יורק   אינטר מריטים בנק, ז'נבה, הוא בין הבנקים הוותיקים והידועים ביותר בארה"ב. הוא נוסד בשנת 1784, נמנה על 50 הבנקים הגדולים בעולם, ושווי השוק שלו כ-23 מיליארד דולר.

בנק הפועלים הוא הבנק הגדול ביותר בישראל, ושווי השוק שלו כ-20 מיליארד ש"ח. הוא פעיל במרכזים פיננסיים בצפון-אמריקה, אמריקה הלטינית ואירופה, שם יש לו 41 סניפים, חברות-בנות ונציגויות, המתמחים בעיקר בבנקאות פרטית, סחר בינלאומי ומימון חברות. מניות בנק הפועלים נסחרות בבורסות של תל-אביב ושל לונדון.

בנק הפועלים שוויץ הוא חברה-בת בבעלות מלאה של בנק הפועלים, המתמחה בעיקר במתן שירותי בנקאות פרטית. משרדו הראשי בציריך, ויש לו סניפים בז'נבה ובלוקסמבורג. בנק הפועלים שוויץ מעסיק כיום יותר מ-100 עובדים, ומנהל נכסים בשווי של כ-6.6 מיליארד פרנקים שוויצריים, בעיקר עבור לקוחות בנקאות פרטית. בסוף 2004 עמד הונו העצמי על כ-250 מיליון פרנקים שוויצריים והכנסתו נטו הסתכמה ב-23 מיליון פרנקים שוויצריים.

