

משרד התמ"ת ממליץ להכניס את הקמח הכשר לפסח לפיקוח. צביה דורי המפקחת על המחירים במשרד התמ"ת מציינת כי הטענה כי כוחות השוק יעשו את שלהם לא פועלת לפי שעה בשוק טחנות הקמח.

דורי מציינת כי כניסה של טחנה נוספת תקטין את רווחיות הטחנות בצורה משמעותית שכן ההשקעות בציוד המיוחד הינן גבוהות ובנוסף ההוצאות הקבועות בכל טחנה יתחלקו על חצי מכמות הקמח.

במדינת ישראל פועלת טחנת קמח אחת בלבד הכוללת קמח כשר לפסח המיועד לייצור מצות. בעבר פעלה טחנה נוספת שנסגרה לפני עונת פסח 2002.

בסוף שנת 2003 התקבלה תלונה מיצרני המצות כי מאז סגירת הטחנה הנוספת מעלים בעלי הטחנה שנשארה את מחירי הקמח הכשר לפסח מעל ומעבר להעלאת מחירי קמח החמץ.

צביה דורי מציינת כי בדיקה תמחירית של הוצאות הטחנה לייצור קמח כשר לפסח לעומת קמח רגיל שנעשתה ע"י רואה חשבון חיצוני המועסק על ידי משרד התמ"ת, העלתה כי אכן הפער במחירי הקמחים גדול במאות אחוזים מהפער בעלויות ייצורם וכי יש לצמצם הפער בצורה משמעותית.

דורי מוסיפה עוד על סמך תלונות יצרני המצות ועל סמך תוצאות בדיקת רואה החשבון פנה משרד התמ"ת פעמיים לוועדת המחירים המשותפת בראשות אנשי משרד האוצר וביקש להכניס לפיקוח מחירים את הקמח הכשר לפסח.

משרד האוצר סירב לפניית משרד התמ"ת בטענה שאם קיימת רווחיות בלתי סבירה ביצור קמח כשר לפסח, כוחות השוק יביאו לכך שטחנה נוספת תיכנס לייצור הקמח למצות והתחרות ביניהם תביא להורדת מחירי הקמח לרמות סבירות.

עוד יצויין כי למרות שעברו 3 שנים מאז נסגרה הטחנה הנוספת ולמרות הרווחיות הגדולה של הטחנה שנשארה אין כל סימנים המצביעים על כניסה של טחנה אחרת לתמונה.
