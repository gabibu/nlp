

לפני שנה בדיוק, החל לפעול פרוייקט מיוחד של הרשות לעסקים קטנים והמשרד לקליטת העליה. מטרת הפרוייקט, המכונה 2BinIsrael, הנה סיוע להעתקת עסקים מחו"ל לארץ או עידוד פתיחת עסקים בישראל ע"י עולים חדשים או תושבים חוזרים.

על מנת לסייע בקליטת ופתיחת עסקים נבנה מערך סיוע משוכלל המורכב מיועצים עסקיים בחמש שפות והמנוהל ע"י מט"י בראשל"צ. הייעוץ ניתן באמצעות אתר אינטרנט רב לשוני, שהוקם לצורך העניין ובו ניתן לקבל מידע רב אודות האקלים העסקי בישראל, להוריד פרופילים ענפיים ולקבל ייעוץ עסקי מקוון.

זהו אתר האינטרנט היחיד המספק יעוץ עסקי מקוון הכולל בניית תוכנית עסקית, ליווי הביקור בארץ והקמת העסק פיזית. בגלל המרחקים זהו האמצעי היחיד אשר מסוגל לתת מענה לצרכי בעלי עסקים ויזמים מעבר לים.

הגולש באתר מופנה למילוי טופס פניה ראשוני אשר פותח תקשורת בינו לבין היועץ העסקי בישראל. יועץ זה מלווה את הפונה לכל אורך הדרך כולל ביקורים של הפונה בישראל ועד קליטתו המוצלחת של הפונה ועסקיו בישראל.

אלי בנטאטה, סמנכ"ל הרשות והוגה הרעיון מציין כי עד כה טופלו למעלה מ 1500 פניות רציניות של יזמים מחו"ל באמצעות מערך הסיוע המיוחד. "הרעיון מאחורי הפרוייקט היה הכשרת בסיס כלכלי לעולים בפוטנציה ולתושבים החוזרים" אומר בנטאטה "כאשר הפונים מקבלים ליווי צמוד ויעוץ עסקי אישי, מידע על הענף והעסק. מלבד הידע והמידע האמין שמקבל הלקוח, ליווי זה נותן ביטחון ומאפשר ליזם או בעל עסק לצמצם את האי ודאות לגבי כל פעילותו העיסקית.

הפרוייקט והאתר משווקים באירופה וארה"ב באמצעות כנסים מיוחדים שעורך המשרד לקליטת עליה. כתובת אתר האינטרנט- www.2binisrael.org.il



