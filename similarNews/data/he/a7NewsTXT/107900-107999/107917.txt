

"ההתקפות נגד הגדלת הממשלה לא מוסיף כבוד לכנסת ולא למתקיפים", אומרת היום סגנית שר החקלאות החדשה, ח"כ גילה גמליאל.

לדבריה, "הוספת שמונת סגני השרים החדשים נבעה רק מהעובדה שמפלגת העבודה נכנסה לממשלה, קיבלה תיקים וסגני שרים, ולכן הליכוד היה מוכרח לאזן זאת עם המינויים הללו. אם ש"ס היתה נכנסת לממשלה, כמו שכולנו רצינו הרי שהם היו מקבלים את התיקים והמשרות הללו".

גמליאל, שדיברה ביומן הצהריים של ערוץ 7 'לפי שעה' אמרה שכל ההתקפות על העלות האדירה של המשרות החדשות הם "קלישאות". "לדעתי, מפלגת העבודה היו צריכים להוריד את היצוג שלהם, כדי לחסוך בעלויות, אבל אחרי שזה לא קרה, הליכוד כמפלגה שלטת וכמי שצריכים לשלוט חייבים לאזן את היצוג של מפלגת העבודה", הדגישה גמליאל.

"חלק מהמתקיפים את המינויים, הם בעצמם היו שרים וסגני שרים בממשלות ענפות במינויים", התקיפה ח"כ גמליאל, "אם כל חבר כנסת שמונה לתפקיד שר וסגן שר יממש את כל הפוטנציאל
והיכולת האישית שלו לטובת הציבור - הכל יראה אחרת, ואני לפחות מבטיחה לנהוג כך".

גמליאל הזכירה שהיתה נאמנה להחלטות הליכוד ומוסדותיו, הצביעה נגד תוכנית ההתנתקות ובעד משאל העם, וצירוף מפלגת העבודה היה על דעתו של מרכז הליכוד. "חוסר הודאות והתחושה הקשה ששוררים היום בגוש קטיף, מחייבים כתובת, ואין כתובת טובה ממני בממשלה לתושבים ובעיקר לחקלאים הרבים, שיוכלו למצוא בי כתובת ושופר לבעיותיהם", הדגישה סגנית שר החקלאות.
