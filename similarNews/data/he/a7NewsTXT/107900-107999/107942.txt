

"חוסר הנכונות של לבנת להסכמה - המכשול היחידי בפני דיון רציני ויישום מיידי של רפורמה. האוצר מנצל הזדמנות לצמצם את תקציב החינוך, להוזיל את החינוך לכל תלמיד ולהרע את תנאי ההעסקה של המורים"

נציגי ארגוני המורים, יוסי וסרמן מזכ"ל הסתדרות המורים ורן ארז יו"ר הנהלת ארגון המורים העל יסודיים שלחו שלשום מכתב ליובל רכלבסקי הממונה על השכר באוצר ורונית תירוש מנכלי"ת משרד החינוך, בדישה לרפורמה מוסכמת עימם, בשונה מדו"ח דוברת.

לדבריהם "כל הצדדים למו"מ הסכימו, כי מדובר בנושא מורכב מאין כמותו, וכי הזמן שנקצב, משום מה, ע"י ממשלת ישראל, כזמן קצר ובלתי סביר, אינו מספיק על מנת לגבש הסכמות שייטיבו עם תלמידי ישראל".

ארגוני המורים טוענים כי הבהירו, כי רפורמה כזו יכולה להתקבל אך ורק בהסכמה, ולדבריהם חוסר הנכונות של שרת החינוך להגיע להסכמות כאלה הוא המכשול היחידי העומד בפני דיון רציני ויישום מיידי של מרכיבים ברפורמה. המורים מוסיפים עוד כי עמדת משרד האוצר גורמת שהרפורמה הנוכחית הינה "הזדמנות לצמצם את תקציב החינוך, להוזיל את שירותי החינוך הניתנים לכל תלמיד ולהרע את תנאי ההעסקה של מורי ישראל".

לדברי ארגוני המורים, "במהלך ישיבות המו"מ, שהתקיימו בין נציגי הסתדרות המורים, ארגון המורים, משרד האוצר, משרד החינוך ולעתים נציגי מרכז השלטון המקומי התגלה, כי משרד האוצר דוחה את המלצות ועדת דברת ודורש אף להחמיר עם עובדי ההוראה באופן שישתכרו עוד פחות מן המומלץ בדוח דברת ויעבדו שעות רבות יותר בהוראה רצופה מול התלמידים. האוצר מסרב אפילו לדון בצמצום מספר התלמידים בכיתה, למרות המלצות ועדת דברת".

מול עמדת משרד האוצר מציעים ארגוני המורים הצעה שהיא לדבריהם, "חסרת תקדים מבחינתם" אשר לטענתם, תביא לשיפור מיידי באיכות מערכת החינוך וההוראה, לטובת כלל תלמידי ישראל.

ארגוני המורים מציעים במכתבם, שורת צעדים כמו הארכת שהותם של מורי ישראל בביה"ס תוך הסכמה על מספר שעות ההוראה בכיתה, הסדרה מיידית של תשתיות מתאימות בביה"ס צמצום מספר התלמידים בכיתה, מנגנון המבטיח שמירת שכר ריאלית (לפחות), תוספת משמעותית בשכר באופן שוטף, הסכמה בדבר נהלים להפסקת עבודתם של מורים שחוקים (פיטורים פדגוגיים), תנאי פרישה נאותים, ויישום רפורמה מוסכמת בהדרגה ובשלבים.

את הפניה לרכלבסקי ותירוש מסיימים נציגי ארגוני המורים כי "המו"מ בין הצדדים לא מוצה, ויש לקיים הידברות של ממש, מתוך נקודת מוצא פדגוגית, שתבטיח את טובת תלמידי ישראל ולא מנקודת מוצא כלכלית בלבד, שתבטיח הוזלת שירותי החינוך במדינת ישראל. עלינו לפעול לביצוע רפורמה איכותית ואמיתית, שתשפר אחת ולתמיד את מערכת החינוך בישראל, לטובת כולנו".

