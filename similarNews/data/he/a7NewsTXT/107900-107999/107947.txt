

בנק הפועלים חתם לאחרונה על שלושה קווי אשראי כלליים עם שלושה בנקים מובילים ברוסיה: הבנק לסחר חוץ - וונשטורג בנק (שהינו הבנק הממשלתי השני בגודלו ברוסיה), אלפא בנק (שהינו הבנק הפרטי הגדול ברוסיה) ופרומסוויאסבנק (בנק פרטי, שעיקר לקוחותיו הן חברות תקשורת).

הסכמים אלו נחתמו במסגרת מדיניות בנק הפועלים ליצירת תשתיות מימון נוחות ליצואני ציוד השקעה ושירותים, ובמסגרת מאמצים משותפים של בנק הפועלים והחברה הישראלית לביטוח סיכוני סחר חוץ (IFTRIC) להרחבת פעילות היצוא הישראלי.

במסגרת קווי האשראי, ייתן בנק הפועלים אשראי לבנקים הרוסיים, כאשר אלה יעמידו הלוואות מקבילות ("גב אל גב") לקונים שונים ברוסיה למטרת רכישת ציוד ושירותים מיצואנים בישראל.

קווי האשראי שמעמיד בנק הפועלים לבנקים הזרים הרוסיים הינם בגיבוי החברה הישראלית לביטוח סיכוני סחר חוץ. בנק הפועלים טוען כי קווי האשראי יאפשרו לממן עסקאות יצוא לרוסיה, בהלוואות לתקופות של עד שבע שנים (כולל תקופת האספקות) בתנאי מימון משופרים, תוך חיסכון בזמן ובעלויות ביצוע הסכם מימון ספציפי.

לדברי הבנק, הקווים יאפשרו גם מימון עסקאות יצוא קטנות יחסית בהיקפן, במינימום עסקה של 300 אלף דולר, וזאת במסגרת שיתוף פעולה בין הבנק לחברה הישראלית לביטוח סיכוני סחר חוץ (IFTRIC) הזכאות למימון עסקאות יצוא ספציפיות במסגרת קווי האשראי שנחתמו, תיקבע על ידי החברה הישראלית לביטוח סיכוני סחר חוץ ובנק הפועלים.

בכל עסקה שתאושר למימון ייחתם הסכם מימון ספציפי, בדרך של חילופי תשדורות אלקטרוניות בין בנק הפועלים לבנק הרוסי בנוסח שסוכם מראש - שיטה המאפשרת לקצר מאוד את תהליך החתימה על הסכם המימון.

שיטת מימון זו הנהוגה בעולם והמכונה "אשראי קונים" מקלה, מצד אחד, על קונים בארצות בהם מחיר האשראי המקומי יקר מאוד, ומאידך, מבטיחה ליצואן הישראלי עסקה בתנאי תשלום מזומן. הסיכון הפיננסי במימון עסקת "אשראי קונים" נילקח ברובו או כולו על ידי החברה הישראלית לביטוח סיכוני סחר חוץ ובנק הפועלים.
