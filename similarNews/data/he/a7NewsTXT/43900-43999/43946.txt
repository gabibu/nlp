

חברת התעופה הרוסית "אירופלוט" הצליחה להקים כוח של "תנכלבים". זוהי הכלאה בין כלבי האסקי לתנים, והם הוכרו כבעלי חוש הריח המפותח ביותר למעקב אחר חומרי נפץ, כך דיווח אתמול היומון "מוסקו טיימס".

חברת התעופה חידשה מחקר רוסי שהחל בשנות השבעים בנושא "כלבי גישוש". היא הכליאה עשרה זוגות של תנים וכלבים, וצאצאיהם מפטרלים כיום בנמל התעופה הבינלאומי שרמטייבו שבמוסקווה.
הדבר שמייחד כלבים אלה הוא חוש הריח שלהם, שאינו מושפע משינויים עונתיים, תכונה הנחשבת לאחד מסימני ההיכר של התן המרכז אסיאתי.

דם כלבי ההאסקי הפך את בני הכלאיים לקשוחים ולחסיני-קור, וכך הם מסוגלים לגלות ריחות גם בטמפרטורות נמוכות ביותר ולעקוב אחר מקורם.
הכלבים מובלים באולמות ההמתנה בנמל-התעופה בין הנוסעים, ובהמשך הם מועברים לאזור מצבורי המטען.

מקורות במחלקת הביטחון של החברה סירבו לומר כמה נוסעים שבמטענם חומרי
נפץ נלכדו מאז הוכנסו ה"תנכלבים" לפעולה בשנת 2001.

הרעיון עורר עניין רב מחוץ לרוסיה, ושאלות בנושא הגיעו בעיקר מארה"ב ומישראל, המעונינות לבחון את תפקודם של הכלבים. לפי מידע מרוסיה ערכם עומד על עשרות אלפי דולרים לאחד.
