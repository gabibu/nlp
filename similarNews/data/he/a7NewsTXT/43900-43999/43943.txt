

משרד התיירות בשיתוף הקרן הקיימת לישראל מפתחים בימים אלו מסלולי טיול ייחודיים בעקבות סיפורי התנ"ך.

בשבוע הבא יושק המיזם בפעם הראשונה. המסלול הראשון שיושק ייקרא "בין צרעה לאשתאול" - בעקבות שמשון הגיבור, בעקבות דוד וגוליית ובעקבות ישראל ופלשתים.
במהלך המסלול ילכו המטיילים בעקבותיו של שמשון לתל צרעה, בעקבות דוד המלך הם יגיעו לתל עזקה, ולסיום המסלול הם יגיעו למצפה משואה.

במהלך השקת המסלול בשבוע הבא ביום שני, יינטע עץ ביער התנ"ך החדש שחנכה הקרן הקיימת לישראל ואף יצפו בקטע מתוך ההצגה "המשתה".

את המסלול ביום שני ידריך מנכ"ל משרד התיירות מר אהרון דומב. בין מציגי המיזם יהיו גם מר ישראל גלעד, מנכ"ל גלעד-צנובר, הגב' גליה דורון, מחברת הספר "לטייל עם התנ"ך", מר משה ריגל, משנה למנכ"ל משרד התיירות, והאדריכלית עמית סגל.
