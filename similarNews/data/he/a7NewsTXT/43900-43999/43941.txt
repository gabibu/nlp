

דובר לבנוני אמר אתמול כי במחקר שנערך באחרונה לאורך חופי המדינה התגלו מאגרים גדולים של נפט וגז במים הטריטוריאליים של לבנון.

שר האנרגיה והמים של לבנון מוחמד עבד אל חמיד ביידון מסר בהודעתו כי בכוונתה של לבנון להפיק רווחים מהעושר החדש שהתגלה בתחומה בתוך שבע שנים.

ביידון אמר כי חברת חיפוש נפט בינלאומית הביעה נכונות לרכוש את ממצאי המחקר, וזאת "כהקדמה להתחייבות למחקר מקיף ומעמיק יותר אחר 'הזהב השחור' שבמעמקי הים".

עוד אמר ביידון כי הצעד הבא יהיה קביעת המסגרת המשפטית למכירה פומבית אפשרית של הזכויות, במטרה לקבוע מי יעסוק בשאיבתם של הנפט והגז.
אף על פי שממשלת לבנון אינה בעלת ממצאי המחקר היא אמורה לזכות ברווח של 20 אחוזים מערכו המסחרי.

מייק ג'ונסון, מומחה בריטי בתחום הנפט, העומד בראש חברת "ספקטרום", היא החברה שביצעה את המחקר הזה, אמר: "התוצאות יותר מחיוביות".

על פי המחקר, ללבנון כמה נקודות קידוח אפשריות, והן מפוזרות במים הטריטוריאליים שלה.
על פי הממצאים ידוע כי נקודות הקידוח האפשריות אינן ממוקמות באזור אחד, וכי תוצאות טובות ביותר נמצאו כ 20 קילומטרים מדרום-מערב לביירות, ובשטח של 8 קמ"ר לא הרחק מהחוף הצפוני בתרון.

ועוד בנושא דלק. החל מיום ראשון בשבוע הבא יתייקרו בישראל מחירי הדלק והסולר. ההתייקרות תחל מחצות הלילה.

המחירים החדשים יהיו אלה: בנזין 96 - 4.64  לליטר לעומת 4.54  במחיר הישן.
בנזין 95 נטול עופרת יעלה גם הוא 4.64  לליטר.

עמלת תדלוק במשאבה המיועדת לתדלוק בידי עובד תחנת התדלוק, כולל מע"מ, תעמוד על 0.10  לליטר.

הסולר לתחבורה ולהסקה יתייקרו גם הם בשיעור של כמעט 6%.
