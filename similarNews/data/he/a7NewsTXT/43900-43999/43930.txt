

מסוק צבאי אמריקני מסוג "בלקהוק" התרסק ביום חמישי בעת טיסת אימון שגרתית באפגניסטן. ארבעת אנשי הצוות נהרגו, מסר דובר צבאי.

הדובר ציין כי המסוק התרסק במרחק של 10 עד 12 קילומטרים מזרחית לבסיס חיל האוויר בגראם, צפונית לקאבול. לא נמסר אם ההתרסקות נגרמה כתוצאה מכשל טכני, תאונה או אש עוינת.

"אין כל רמזים ברגע זה לירי מהקרקע", אמר הדובר.

ה"בלקהוק" מופעל על ידי כוחות האוויר האמריקניים לצורכי תקיפה, העברת לוחמים ופינוי פצועים. הוא נועד לשאת עד 11 איש, ונכנס לשירות ב-1978.
