

בהליך חריג למדי זוכה תושב דרום הארץ מההאשמות נגדו. הוא הואשם כי עקף פס לבן רצוף בשעה ששדה הראיה שלו היה מוגבל, ואילו הוא ביקש פיצוי מהמדינה. אתמול, קבע נשיא בית המשפט המחוזי בבאר שבע שאכן על המדינה לשלם לו פיצוי.

במשפט שנערך לטיבור (דוד) שפיגל, הוא כפר בבית המשפט לתעבורה בהאשמות נגדו וטען כי עקף רכב במקום שלא היה מסומן כלל בקו הפרדה לבן רצוף, וכי שדה הראיה היה פתוח בזמן העקיפה. התביעה המשטרתית הודיעה לבית המשפט כי מכיוון שגרסת הנאשם עומדת בניגוד לגרסת השוטר שרשם נגדו את הדוח הגיעה התביעה להסכם עם הנאשם בקשר להמשך ההליך המשפטי. לפי ההסכם יעבור שפיגל בדיקת פוליגרף. אם יימצא דובר אמת, יימחק האישום נגדו, אך אם יימצא דובר שקר, הוא יחזור בו מכפירתו ויודה באישום. בבדיקת הפוליגרף שנערכה נמצא שפיגל דובר אמת. מכיוון שכך הודיעה התביעה המשטרתית לבית המשפט לתעבורה על מחיקת כתב האישום.

בשלב זה ביקש שפיגל מהשופטת רלי גליקליס לחייב את המדינה לפצותו על העמדתו לדין שלא לצורך. השופטת דחתה את בקשתו והוא ערער על כך לבית המשפט המחוזי.

נשיא בית המשפט השופט גלעד גלעדי ציין בהחלטתו כי בדיקת פוליגרף אינה ראיה בבית המשפט, וכי עדות השוטר מהימנה. יחד עם זאת, אמר גלעדי, כי בשל החלטת בית המשפט לתעבורה לקבל את ההסדר בין התביעה לנאשם הוא מזכה את שפיגל ומחייב את המדינה לפצותו בסך עשרת אלפים ש"ח.

בסוף שנת 2002 הגיע מספר הנהגים בישראל ל 3,091,097, מהם 2,853,388 בעלי רישיונות נהיגה תקפים. נתונים אלו נמסרו מהאגף לשירותי מידע במשרד התחבורה.
מהנתונים מתברר כי בשנת 2002 נוספו למצבת הנהגים בישראל 111,814 נהגים חדשים, גידול של 3.7% לעומת השנה הקודמת, שנת 2001.

דובר משרד התחבורה אבנר עובדיה מסר כי 1,535 מיליון מבעלי רישיונות הנהיגה הפרטיים (דרגה 02) בישראל הם גברים, ו 1,215 מיליון הם נשים.

עוד עולה מהנתונים כי מתוך 361,291 אלף נהגים המחזיקים ברישיון נהיגה לרכב משא 3810 הם נשים. 29,096 אלף נהגים מחזיקים ברישיון נהיגה לסמייטריילר, מהם 96 נשים. 39,121 אלף נהגים מחזיקים ברשיונות נהיגה לאוטובוס.

מהתפלגות הנהגים לפי גיל עולה כי רוב הנהגים (718,450אלף) הם גילאי 31-22. 579,333 אלף מבעלי הרשיונות הם גילאי 46-37 ו 507,764 אלף מהנהגים הם גילאי 47-56.

לעומת המצב בשנתיים האחרונות התמתן קצב הגידול במספר הנהגים בישראל. בשנת 2000 עמד הגידול במספר הנהגים על 4.2%. בשנת 2001 הצטמצם הגידול ל 3.9% וב 2002 חלה ירידה נוספת בגידול במספר הנהגים, והוא עמד על 3.7% בלבד.

