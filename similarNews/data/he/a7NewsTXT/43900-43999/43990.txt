

אלוף משנה אילן רמון, שניספה באסון הקולומביה בשבת אחה"צ היה האסטרונאט הישראלי הראשון, מטייסי מטוס האף-16 הראשונים בחיל האוויר ומהטייסים שנבחרו להפציץ את הכור הגרעיני העיראקי ב-1981.

אלוף משנה אילן רמון, שניספה באסון הקולומביה בשבת אחה"צ היה האסטרונאט הישראלי הראשון, מטייסי מטוס האף-16 הראשונים בחיל האוויר ומהטייסים שנבחרו להפציץ את הכור הגרעיני העיראקי ב-1981.

אילן רמון התגייס לצה"ל באוגוסט 1972. באפריל 1973 התנדב לקורס טייס וסיים אותו בנובמבר 1974, בהצטיינות במגמת קרב.

מ-1975 עד 1980 שירת רמון בטייסות סקייהוק, מיראג' ונשר. באפריל 1980 יצא לארה"ב והיה חבר בצוות הקמת טייסת האף-16 הראשונה בבסיס חיל האוויר ברמת דוד. כשנה לאחר מכן נבחר להיות אחד הטייסים שביצעו את תקיפת הכור הגרעיני העיראקי.

רמון היה הטייס הצעיר ביותר בין הטייסים התוקפים.

באפריל 1983, לאחר שהשתתף במלחמת לבנון, השתחרר אילן רמון משירות סדיר ולמד הנדסת אלקטרוניקה. ביולי 1988 חזר לשירות קבע ושימש כטייס וסגן מפקד טייסת פאנטומים. ביולי 1990 התמנה למפקד טייסת אף-16 מהסוג המתקדם. באוגוסט 1994 היה ראש מחלקת אמצעי לחימה במטה חיל האוויר.

בינואר 1998 נבחר רמון להיות האסטרונאט הישראלי הראשון, ונשלח לארה"ב ל-4 שנות אימונים מתישות, במהלכן נדחתה מספר פעמים טיסתו לחלל.

ימים ספורים לפני טיסתו לחלל נשאל אילן רמון על ידי עיתונאים לגבי חששותיו מהטיסה לחלל, נוכח אסון מעבורת החלל צ'אלנגר בינואר 1986. רמון השיב על כך, "אם יקרה עוד אסון כזה, התוכנית שלהם תעצר להרבה זמן".

רמון הוסיף אז, כי בסוכנות החלל האמריקנים פועלים לאט משום שאינם מוכנים לסבול עוד אסון חלל בקנה מידה כזה.

בעקבות התרסקותה של מעבורת החלל "קולומביה" ומותו של רמון החליטה ועדת השרים לענייני טקסים וסמלים להוריד מחר את דגלי הלאום וארה"ב לחצי התורן בבית הנשיא, משרד ראש הממשלה ובמשרד החוץ.

ישיבת הממשלה השבועית תיפתח בבוקר בדקת דומיה ובדברים מפיהם של רה"מ שרון ושגריר ארה"ב בישראל דן קרצר. בנוסף, משרד החוץ יציב ספרי תנחומים בנציגויות ישראל השונות ברחבי העולם.

עיריית באר שבע הכריזה על יום אבל. בכל בתי הספר בעיר בה התגורר רמון ישוחחו על האסון הנורא.

בבניין העיריה יוצב לוח זכרון ולידו ספר תנחומים, בו יוכלו לכתוב תושבים את דבריהם למשפחה.
ראש העיריה, יעקב טרנר, מפקד חיל האוויר בעבר, שוחח עם בני משפחת רמון לאחר האסון והביע את תנחומיו.

הרמטכ"ל, רא"ל משה יעלון, מפקד חיל האויר האלוף דן חלוץ, מפקדי וחיילי צה"ל הביעו את צערם לנוכח האסון הנורא שאירע למעבורת החלל "קולומביה" בעת שובה לכדור הארץ.
"בהמראתו לחלל לקח על עצמו אל"מ אילן רמון, טייס חיל האוויר והאסטרונאוט הישראלי הראשון, משימה בעלת חשיבות במישור הלאומי והבינלאומי, שתכליתה הרחבת הידע האנושי", נמסר בהודעת דובר צה"ל.

עוד נמסר כי "בשעה קשה זו, ליבנו עם רונה ומשפחת רמון, כמו גם עם משפחות שאר האסטרונאוטים שהיו על סיפונה של מעבורת החלל".

גם בעולם מגיבים על מותו של האסטרונאוט הישראלי.

נשיא רוסיה ולדימיר פוטין התקשר במוצ"ש לרה"מ שרון, וביקש להביע תנחומיו העמוקים על אובדן חייו של האסטרונאט אל"מ אילן רמון, אותו כינה "איש מצויין ואיש של תקווה".
פוטין אמר לרה"מ כי למדינת ישראל היו תקוות גדולות עבור רמון, ואין ספק כי זהו כאב עצום לעם בישראל. הנשיא ביקש מרה"מ לעביר תנחומיו האישיים ותנחומי העם הרוסי כולו למשפחת רמון, וציין כי זוהי טרגדיה נוספת שעוברת על מדינת ישראל בזמנים קשים אלו.

שרון ציין באוזני פוטין כי הן ישראל והן רוסיה הן אומות חזקות העוברות זמנים קשים, אך מצליחות להיות חזקות. שני המנהיגים סיכמו לפעול להידוק הקשרים בין המדינות, ולחזקן עוד יותר כבר בעתיד הקרוב.

שר החוץ הגרמני יושקה פישר הביע בשיחת טלפון עם ראש הממשלה שרון את תנחומיה העמוקים של ממשלת גרמניה והעם הגרמני על הטרגדיה. פישר ציין כי ממשלתו יודעת עד כמה שיגור האסטרונאט הישראלי הראשון לחלל היתה חשובה לעם בישראל, וביקש מראש הממשלה להעביר את תנחומיהם הכנים לאזרחי ישראל ולמשפחת רמון.

גם הנשיא בוש הביא את תנחומיו לראש הממשלה. הוא שוחח בטלפון עם שרון בעקבות התרסקות המעבורת ואמר כי "זהו יום טראגי למשפחות האסטרונאוטים ויום טראגי למדע". הנשיא ביקש להעביר למשפחת רמון את תנחומיו ותנחומי העם האמריקני כולו.
