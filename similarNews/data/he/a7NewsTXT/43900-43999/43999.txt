

הרש"פ הודיעה כי היא מוכנה לחתום עם ישראל בהקדם האפשרי על הסכם כולל להפסקת אש בכל האזורים.

הרש"פ הודיעה כי היא מוכנה לחתום עם ישראל בהקדם האפשרי על הסכם כולל להפסקת אש בכל האזורים.

הודעת הרש"פ נמסרה במהלך השבת בהצהרה רשמית, שהתפרסמה לאחר ישיבת הקבינט השבועית ברמאללה בראשותו של יאסר ערפאת.

בהודעה נאמר גם, כי הפלשתינים מוכנים לחדש את המו"מ לשלום עם ישראל בהקדם האפשרי.

ההודעה אושרה על ידי סאיב עריקאת, שהיה בעבר ראש המשלחת הפלשתינית לשיחות עם ישראל. "המנהיגות הפלשתינית והעם הפלשתיני עדיין מאמינים כי שלום צודק, כולל ובר-קיימא הוא הברירה היחידה גם לישראלים וגם לפלשתינים", אמר עריקאת.

משמעות ההודעה של הרש"פ היא, כי הפלשתינים ישימו קץ לכל ההתקפות נגד ישראל, לא רק לפיגועי התאבדות בתוך ישראל עצמה אלא גם להתקפות ופעולות אחרות הנכללות במלחמה ביהודה שומרון וחבל עזה.

מנהיגי המחבלים הנמנים על ארגוני הסירוב הודיעו, בתגובה להודעת הרש"פ, כי בכוונתם להמשיך "בהתנגדות המזוינת" נגד ישראל, "כל עוד קיים כיבוש צבאי בשטחים שבשליטת הפלשתינים".

עבד אל עזיז רנטיסי, דובר ארגון החמאס בעזה אמר, כי הודעת הרש"פ היא רק חלק מטקטיקה מדינית. "הרשות הפלשתינית יודעת היטב והיא בטוחה כי לראש ממשלת ישראל שרון אין כל סדר יום מדיני, וכי אין לו כל כוונה לחדש את המו"מ לשלום", ציין.

מוחמד אל הינדי, מפקד הג'יהאד האיסלאמי בעזה, אמר מצידו כי הרשות הפלשתינית מדברת "על אשליה בלבד", והוסיף כי היא מנסה "לשווק את החלום שאפשר לשוחח שוב עם שרון".
