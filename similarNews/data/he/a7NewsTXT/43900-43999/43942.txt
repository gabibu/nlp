

"ישיבה ממושכת מול מסך מחשב דומה לישיבה ללא תזוזה במושב מטוס, דבר העשוי לגרום להיווצרותו של קריש דם קטלני בריאות". נתונים אלו עולים ממחקר שהתפרסם אתמול בביטאון European Respiratory Journal.

המחקר שערך צוות רופאים וחוקרים בראשותו של ריצ'ארד ביסליי מהמכון לחקר הרפואה בניו זינלנד חקר מקרה שאירע לאדם בן 32. בתחילה סבל האדם מנפיחויות בעור, אך עם הזמן החמיר מצבו עד שלבסוף הוא איבד את הכרתו. בבדיקות שערכו לו הרופאים נתגלה כי הוא סבל מ"טרומבוזה", קריש דם. מצב זה נגרם בעקבות ישיבה ממושכת ללא תזוזה, שיכולה לגרום להיווצרות קריש דם בוורידים העמוקים של הרגליים ובסופו של דבר עלולה לגרום לחסימה בריאות, הנקראת גם פקקת.

בתחקיר ובבדיקות שנעשו על אורח חייו של החולה , התברר כי הוא נהג לשבת פרקי זמן ארוכים מול מסך המחשב בביתו ובמקום עבודתו. פרקי זמן אלו הגיעו ל 12 שעות ברצף, ואף ל 18 שעות רצופות, שבהן הוא ישב ללא תזוזה.

לטענת החוקרים, זוהי הפעם הראשונה שבה מדווח על הסיכון לחיי אדם בישיבה מול המחשב. מכיוון שתופעה זו יכולה לגרום לטרומבוזה הציעו החוקרים לכנותה בשם: e-thrombosis.
לראשונה אובחנה התופעה בימי מלחמת העולם השניה, כאשר התגלה כי אנשים רבים, בעיקר מתושבי העיר לונדון, סובלים מקריש דם בריאות. בבדיקות שנערכו התגלה כי קריש זה הופיע בעקבות ישיבתם אז במשך זמן ארוך וללא תזוזה בכיסאות במקלטים.

שם נוסף לאותה תופעה הוא "סינדרום מחלקת הנוסעים", וזאת מכיוון שבעקבות הישיבה הממושכת בטיסה נמצא כי ישנה אפשרות פוטנציאלית לנוסעים ללקות בתופעה זו.
