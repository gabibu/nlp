

ריצ'רד ריד מחבל ממוצא בריטי הידוע כבעל "נעלי הנפץ" בשל תפיסת חומר נפץ בסוליות נעליו, נדון היום למאסר עולם.

ריד ניסה לפוצץ את חומר הנפץ בעת טיסה מפאריז למיאמי של חברת "אמריקן איירליינס" אך הוא הוכנע על ידי נוסעים ואנשי צוות. בית המשפט בבוסטון דחה בקשה של הרגע האחרון מטעם ההגנה, לאפשר לריד לחשוף מידע מסווג.

חומר הנפץ היה עלול לגרום להתרסקות המטוס ולמותם של 197 הנוסעים ואנשי הצוות, טענה התביעה. ריד מצדו אמר לבית המשפט כי הוא "אחד מאנשי רשת הטרור של אוסמה בן לאדן".
