

4 חברות מתמודדות על המכרז לסלילת כביש 431 ממערב ראשל"צ לכביש חוצה ישראל. מדובר בכביש שיופעל בשיטה חדשה בארץ - שיטת P.F.I . עלות הקמת הכביש נאמדת בכ - 330 מיליון דולרים.

ארבע קבוצות של חברות תשתית גדולות מהארץ ומחו"ל מתמודדות על המכרז הראשון מסוגו לסלילת כביש 431 שהנסיעה בו תהיה בשיטת ה-P.F.I.

מדובר בכביש רוחב המחבר את מערב ראשל"צ עם כביש חוצה ישראל.

כביש 431 הוא הפרוייקט הראשון בישראל שיוקם בשיטת ה-P.F.I. שיטה שבה היזם הפרטי מקים את הפרוייקט במימונו, מתפעלו במשך 25 שנה ובתמורה גובה היזם תשלום מהמדינה.

הקבוצות המתמודדות על המכרז כוללות את קבוצת "שפיר הנדסה" ו"גמול אחזקות אנרגיה", הקבוצה השניה היא "אשטרום" "סולל בונה", ו"שיכון ובינוי". קבוצה נוספת "אהרונסון", "רט", ו"אחים רויכמן" וקבוצה רביעית"דניה סיבוס" ו-ACEON.

כביש 431 שאורכו 20 ק"מ מתחיל בדרך מס' 20 מערבית לראשל"צ, עובר דרך רמלה-לוד, מתחבר לכביש חוצה ישראל ומסתיים במודיעין. לאורך הכביש יוקמו 12 מחלפים.

סמנכ"ל תכנון וכלכלה במשרד התחבורה, צ'ארלס סולומון מסר כי השלב הסופי של המכרז יפורסם בסוף חודש מרץ 03.

עלות הקמת הכביש נאמדת בכ-330 מיליון דולר. לדבריו, ההחזרים שהמדינה תשלם ליזם שיסלול את הכביש יתפרסו על פני תקופת הזכיון.

מנכ"ל משרד התחבורה, סלמן בן ציון מסר כי מע"צ החלה בקידום ההליך התכנוני להקמת הכביש, כולל השגת אישורים סטטוטוריים וההפקעות הנדרשות בתוואי הכביש.

לדבריו, הליכי המכרז, הקמת הכביש ובחירת הזכיון שיסלול את הכביש יושלמו עד סוף השנה.
