

הסתיימה פגישת שרון לפיד בחוות השקמים. יו"ר שינוי איננו פוסל אפשרות של ישיבה משותפת בממשלה ללא ימין ושמאל קיצוני עם יהדות התורה בקואליציה אבל לא עם ש"ס.

הסתיימה פגישת שרון לפיד בחוות השקמים. יו"ר שינוי איננו פוסל אפשרות של ישיבה משותפת בממשלה ללא ימין ושמאל קיצוני עם יהדות התורה בקואליציה אבל לא עם ש"ס.

ראש הממשלה, אריאל שרון ויו"ר שינוי, ח"כ יוסף (טומי) לפיד, נועדו בשעות הבוקר בחוות השקמים במשך כשעתיים ודנו באפשרויות השונות להצטרפות שינוי לקואליציה.

אחת האפשרויות שעלתה בפגישה, היא הקמת ממשלה רחבה ללא הימין הקיצוני וללא השמאל הקיצוני. לפיד חזר והדגיש, כי מפלגתו לא תשב עם ש"ס בממשלה, אך לא פסל אפשרות, שיהדות התורה תהיה חברה בקואליציה, אך לא בממשלה.

שרון ולפיד דנו בענייני דת, מעמד הביניים וכן בנושא מפת הדרכים והם הסכימו להקים צוותים, שיבררו נקודות מרכזיות, הסכם שאליו הם מעוניינים להגיע. נקבע כי תתקיים פגישה נוספת בין שני האישים.

מבנה הקואליציה המסתמן לפי שעה הוא ליכוד, שינוי, מפד"ל, עם אחד,ישראל בעליה ויהדות התורה החברה בקואליציה אך לא בממשלה סך הכל 64 מנדטים ויחד עם יהדות התורה 69.


שרון צפוי להיפגש ביום שני הקרוב עם יו"ר מפלגת העבודה, עמרם מצנע, ולהציע לו להצטרף לממשלת אחדות בראשותו.


פגישת לפיד-מצנע הסתיימה ללא תוצאות

פגישתם של יו"ר מפלגת העבודה, עמרם מצנע, ויו"ר שינוי יוסף לפיד, במלון "דן" בתל אביב הסתיימה ללא תוצאות. השניים קבעו להמשיך ולשוחח.

מצנע ניסה בפגישה לשכנע אותו לצרף את שינוי לאופוזיציה, אולם לפיד דחה את ההצעה ואמר כי המצב בישראל מחייב ממשלת אחדות.

במהלך השיחה שארכה כ-40 דקות התנצל לפיד בפני מצנע על אמירתו אתמול כי יו"ר מפלגת העבודה צריך להתפטר לאחר התבוסה של מפלגתו בבחירות.

כאמור, השיחה בין השניים היתה ידידותית אך לא הושגה בה הסכמה. השניים הביעו אמנם את רצונם לשתף פעולה זה עם זה אך לא הסכימו אם יש לעשות כן בקואליציה או באופוזיציה.

לפיד הבהיר ליו"ר העבודה כי רבים במפלגת העבודה סבורים כי יש להצטרף לממשלת האחדות או לפחות לתת סיכוי למו"מ קואליציוני בו ניתן יהיה למצות את הסיכוי לאחדות לאומית.
עמרם מצנע אמר בתשובה לשאלות עיתונאים בתום הפגישה: "אעמוד בהתחייבותי לבוחרי שנלך יחד באופוזיציה על מנת להחליף את שלטון הימין".

נשיא המדינה משה קצב יחל בשיחות רשמיות במשכנו בירושלים ביום ב'. משעה 10 בבוקר ועד 6 בערב ייפגש הנשיא עם רשימות הליכוד, העבודה, שינוי, ש"ס, האיחוד הלאומי ומרצ.

עודד טירה, עורך ביום שלישי מפגש חרום של ראשי המשק במטרה להביא להקמת ממשלת חרום לאומית רחבה ולגיבוש עמדות כלכליות.

טירה טוען, כי אנו מצויים כיום בעיצומו של מאבק כלכלי קיומי, וערב מאבק בטחוני אסטרטגי ממדרגה ראשונה וכי רק ממשלת חרום לאומית, בהשתתפות מירב הכוחות הפוליטיים האיכותיים, יכולה לערוך את השינויים הדרושים. זאת, כדי לשמור על היציבות הכלכלית, למנוע סחטנות וחקיקה פופוליסטית ולפעול לחידוש הצמיחה הכלכלית ולהקטנת הפערים החברתיים.

לדעתו, ממשלה צרה היא אסון למשק.

לטענתו, אין זמן ואין ימי חסד וכי יש לפעול לאלתר לחילוץ המשק מהמשבר הפוקד אותו.

לכנס הוזמנו עשרות אנשי משק וכלכלה ממגזרי התעשייה, הבנקאות, הביטוח, ראשי ארגונים כלכליים, אנשי עסקים בכירים ועוד.
