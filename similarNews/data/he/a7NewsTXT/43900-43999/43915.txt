

במהלך שלושת השבועות הקרובים תודיע ארה"ב על החלטתה בדבר פעולה צבאית נגד עיראק, כך אמר מקור צבאי רוסי .

לדברי המקור, ההחלטה הרשמית תפורסם מיד לאחר שהצבא האמריקני ובעלי-בריתו יקימו את "גופי הלחימה" באזור המפרץ הפרסי, דבר שיימשך שבועיים עד שלושה. "מלחמה נגד עיראק עשויה להתחיל במהלך עשרת הימים האחרונים של חודש פברואר", ציין המקור.

המקור ציין עוד, כי על פי ניסיון העבר, תודיע וושינגטון למוסקווה ערב היציאה לפעולה הצבאית, שתיפתח ביום או יומיים של הפצצות מהאוויר ומהים, שאחריהן יתחילו לפעול כוחות היבשה.

על פי "אינטרפקס", הוסיף המקור כי ארה"ב השעתה את מאמציה להשמדת תשתיות רשת אל קאעידה ומיליציית הטליבאן באפגניסטן, כדי לרכז את כוחותיה באזור המפרץ.
