

ביום ה 12 לטיסתו בחלל כתב אל"מ אילן רמון לנשיא המדינה משה קצב: "הבוקר - שבת, ינואר 26 - טסנו מעל ישראל, זו לא היתה הפעם הראשונה, אך הפעם זה היה הטוב ביותר. מן החלל ראיתי בבירור את ירושלים ובזמן שהסתכלתי על בירתנו אמרתי שמע ישראל".

אביו של טייס החלל הישראלי אילן רמון, אליעזר וולפרמן, המתגורר בבית האבות "גני עומר" בשכונת עומר הסמוכה לבאר שבע, צפה באסון שקרה לבנו בשידורי הטלויזיה.

זמן קצר לאחר היוודע דבר האסון התקשר אל אב רה"מ שרון, שביקש לשוחח עמו ברגעיו הקשים. בפי האב לא היו מילים. הוא התקשה לדבר וחזר ואמר: "לא ציפיתי לדבר זה".

בשעות הלילה יטוסו לארה"ב האב ואחיו של רמון, כדי להיות עם בני המשפחה ברגעיהם הקשים.

ביום ה-12 לטיסתו בחלל וימים ספורים לפני סיום משימתה של מעבורת החלל "קולומביה" שיגר האסטרונאוט הישראלי אל"מ אילן רמון דואר אלקטרוני לנשיא המדינה משה קצב, בו סיפר על חוויותיו ועל התרגשותו כאשר טס מעל ירושלים.

הוא כתב: "הבוקר - שבת, ינואר 26 - טסנו מעל ישראל, זו לא היתה הפעם הראשונה, אך הפעם זה היה הטוב ביותר. מן החלל ראיתי בבירור את ירושלים ובזמן שהסתכלתי על בירתנו אמרתי שמע ישראל".

רמון אמר, כי בישראל יש את האנשים הכי טובים, בעלי יכולת מצויינת "וצריך רק את המנהיגות הנכונה להביא את העם בישראל להגיע עד השמיים".

עוד הוא הוסיף כי הוא וצוות המעבורת עובדים כמעט 16 שעות ביממה ועורכים ניסויים מדעיים בינלאומיים רבים, "אנחנו עובדים לטובת האנושות ומהחלל כל העולם שלנו נראה כיחידה אחת בלי גבולות, לכן, רוצה אני לקרוא מלמעלה בחלל - בואו נעבוד למען השלום ולחיים טובים יותר לכל אחד בעולם".
מעבורת החלל "קולומביה" שהתפרקה כאמור מעל טקסס היתה המעבורת הישנה ביותר בצי המעבורות של ארה"ב והראשונה שהקיפה את כדור הארץ ב-1981. היא היתה אחת מ-4 המעבורות של נאס"א, ביניהן ה"דיסקברי", שנבנתה ב-1983, ה"אטלנטיס", שנבנתה ב-1985 וה"אנדבור", שנבנתה ב-1991 במקומה של ה"צ'לנג'ר" שהתפוצצה ב-1986 זמן קצר לאחר המראתה.

המשימה האחרונה של קולומביה היתה משימתה ה-28. היא הועברה לראשונה למרכז החלל "קנדי" ב-1979, ולדברי נאס"א היתה הראשונה שהוכיחה את הרעיון של רכב חלל בעל כנפיים. במהלך השנים, היא עברה תיקוני תחזוקה רבים.

אחת המשימות הידועות ביותר שלה בוצעה ב-1991, כשהעלתה לחלל את מעבורת החלל המאוישת הראשונה "סקיילאב", למשימה שהוקדשה כולה למחקר רפואי אנושי.

ה"קולומביה" נקראה על שמה של ספינה קטנה שחקרה ב-1792 את שפך הנהר קולומביה, שנקרא לאחר מכן על שם הספינה. בתקופה מאוחרת יותר, נקראה בשם "קולומביה" גם ספינת הצי האמריקני הראשונה שהקיפה את כדור הארץ.

אלון דגני, מהפקולטה לחלל בטכניון, אמר בעקבות התפוצצות מעבורת החלל כי ניראה שהאסון נגרם בשל תקלה מבנית במערכת ההפעלה של המעבורת.

דגני הסיק כי מדובר בתקלה מבנית משום שהמעבורת התפרקה עם כניסתה לאטמוספרה. הוא ציין עם זאת, כי אפשר שמדובר בתקלה שנגרמה ממהירות גדולה מדי של כניסת המעבורת לאטמוספרה, כשלחץ אטמוספרי עצום גרם לכוחות גדולים שפעלו על כנפי המעבורת. אפשרות שלישית לדעתו, כי התקלה נגרמה בשל זווית גרועה של כניסת המעבורת לאטמוספרה, שגרמה להתחממותה המהירה ולהתפוצצות.

עוד אפשרות שהעלה, פעולה בלתי תקינה של מחשב המעבורת, שהכניס אותה בצורה בלתי מדוייקת לאטמוספרה, אך לדעתו הסבירות הגבוהה ביותר היא שהתאונה נגרמה בשל כשל מבני שלא זוהה טרם ההמראה. הוא ציין עם זאת, כי אפשר שמדובר בתקלה קטנה יחסית, שגרמה לתקלות שרשרת בהמשך.
