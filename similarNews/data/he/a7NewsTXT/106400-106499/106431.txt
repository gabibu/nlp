

יושב ראש ועדת החוקה של הכנסת חבר הכנסת מיכאל איתן קובע כי המשטרה מפרה את החוק כאשר היא כובלת עצירים במקומות ציבוריים ללא צורך. "התנהגות המשטרה משדרת לציבור שאין כבוד לבני אדם ולזכויותיהם".

ועדת החוקה, חוק ומשפט קיימה היום דיון בהשתתפות השר לבטחון פנים ובכירים במשטרה בנושא יישום החוק להסדרת סמכות לכבילת עצור או אסיר במקום ציבורי.

מוועדת החוקה נמסר לכתבנו כי את החוק יזם חה"כ גדעון סער נחקק בדצמבר 2003, בו נקבע אילו הם המקרים בהם מותר למשטרה לכבול עצירים ואסירים במקום ציבורי. חבר הכנסת סער אמר שקיבל פניות רבות מאזרחים המתרעמים על כך שהמשטרה אינה מיישמת את הוראות החוק ואזרחים מובאים אזוקים לבית המשפט. " כל צופה טלוויזיה רואה שהחוק מופר ואין סיבה שהמשטרה לא תדע את כל מה שאזרח יודע" אמר סער.

יו"ר הוועדה, חבר הכנסת מיכאל איתן, אמר שהמשטרה, שתפקידה לאכוף את החוק במדינת ישראל, מפירה את החוק האוסר על כבילת עצירים, ביודעין ובאופן עקבי. "יש לזכור שיש עצורים שבסופו של תהליך מסתבר כי הם חפים מכל פשע, ובכל זאת, עם ישראל רואה אותם מובלים לבתי המשפט כשהם כבולים באזיקים בידיהם וברגליהם. התנהגות המשטרה משדרת לציבור שאין כבוד לבני אדם ולזכויותיהם" אמר איתן.

איתן הוסיף כי פנה לשר הקודם לבטחון הפנים, צחי הנגבי, וגם לשר הנוכחי, גדעון עזרא, אשר הבטיחו שניהם לטפל בנושא, אולם דבר לא השתנה. "יש תחושה שהכבילה נמשכת פעמים רבות רק כדי לפגוע באדם. אין לכם אלוהים?" שאל איתן.

חברת הכנסת זהבה גלאון אמרה כי המשטרה מפירה גם את זכויותיהם של אסירים ועצירים שמובאים לבתי חולים ולא שומרת על האיזון הנכון בין שלום הציבור לבין זכותם לכבוד.

גם נציגי הסנגוריה הציבורית, המועצה הלאומית לשלום הילד ורופאים לזכויות אדם קבלו כי המשטרה נוהגת לכבול עצירים שלא לצורך. נציגי המועצה לשלום הילד אמרו כי המשטרה נוהגת לכבול קטינים בעת הבאתם לבית המשפט גם כשאין הדבר נחוץ. נציגי הארגון רופאים לזכויות אדם טענו כי עצירים ואסירים המובאים לטיפול רפואי נכבלים למיטת בית החולים, גם אם אינם מהווים סכנה.

השר לבטחון פנים, גדעון עזרא, וראש אגף המבצעים במשטרה, ניצב ברטי אוחיון, מסרו לוועדה כי לצערם אכן ישנם מקרים חריגים בהם פועלת המשטרה בניגוד לחוק. למרות שהוצאו הנחיות ונהלים ופורסמה פקודה, עדיין ישנה בעיית הטמעה והפנמה של הוראות החוק אצל השוטרים בשטח. הם הבטיחו לוועדה כי יפעלו להטמעת הוראות החוק בקרב השוטרים וביקשו כי כל מקרה בו פועלת המשטרה שלא על פי הנהלים יובא לידיעתם, אם באמצעות אחד האירגונים, באמצעות חברי הכנסת או בפניה ישירה למשטרה.
(ש)
