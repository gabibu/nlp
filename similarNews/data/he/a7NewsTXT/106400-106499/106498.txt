

ראש ממשלת צרפת ראפרין לנשיא קצב: כאשר תוקפים יהודי אחד בעולם זו פגיעה באנושות כולה. במהלך סעודת צהרים עם קצב אמר ראפרין כי צרפת מצדיעה לאומץ שמפגינה ישראל נוכח תכנית ההתנתקות.

ראש ממשלת צרפת ג'אן פייר ראפרין התארח במשכן נשיא המדינה קצב לארוחת צהרים. קצב אמר כי צרפת היא ידידתה הטובה של ישראל על אף חילוקי הדעות שלעיתים נובעים מאי הבנות. קצב שיבח את ממשלת צרפת ואת הנשיא שיראק על מאבקם הנחוש באנטישמיות והזמין את נשיא צרפת לביקור בישראל.

ראפרין הביע הערכה עמוקה לנשיא קצב והדגיש כי הוא סבור שהיחסים המשתפרים בין ישראל לצרפת החלו עם ביקורו הממלכתי של הנשיא קצב בצרפת בשנה שחלפה. הוא הוסיף כי ביקורו של הנשיא קצב הזכיר לצרפתים עד כמה הם מחויבים לקשר עם מדינת ישראל.

ראפרין סיפר על ההתרגשות שחש במהלך השתתפותו בפתיחת המוזיאון החדש לתולדות השואה ביד ושם "אני מאמין שתפקיד הפוליטיקאים ברחבי העולם הוא לזכור ולהזכיר את הזוועה שארעה. השואה היא צלקת נצחית. המדינאים צריכים לשאת את זכר השואה על מנת שלא תקרה שוב. כאשר תוקפים יהודי אחד בעולם זו פגיעה באנושות כולה. כאשר פוגעים ביהודי בצרפת זו פגיעה ברפובליקה הצרפתית. פגיעה בזיכרון השואה היא בלתי נסבלת".

ראש ממשלת צרפת הבטיח לקצב כי במהלך החודשים הקרובים יבקרו שרים, מדענים, אנשי אקדמיה ואישי ציבור צרפתים רבים, בישראל על מנת להגביר את שיתוף הפעולה בכל התחומים בין המדינות.
"החברה בישראל היא חברה יוצרת ומחדשת".

הוא הדגיש כי "צרפת מצדיעה לאומץ הרב שמפגינה ישראל נוכח תכנית ההתנתקות. אנו ערים למאמצים שעושה ישראל לקראת הפלסטינים ואולם יש צורך להגן על ביטחונם של אזרחי ישראל".

ראפרין התייחס לאיראן ואמר כי היא מהווה סכנה לשלום המזה"ת ולעולם כולו וכי עמדת צרפת כמוה כעמדה הישראלית. בהביעו דאגה לנוכח הסכנה הנשקפת מאירן, אמר כי אם אירופה לא תצליח להשיג אינפורמציה אובייקטיבית באמצעות שלושה שרי חוץ אירופים שנדרשו לעשות כן, תפנה אירופה למועצת הביטחון. הוא הוסיף כי צרפת מעוניינת בריבונותה של לבנון וכי השיפוט באשר להשגת ריבונות זו ייעשה עפ"י המעשים ולא ההצהרות. (ר)
