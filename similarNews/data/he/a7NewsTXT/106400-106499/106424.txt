

בפגישתם אתמול סיפר ראש עיריית ניו יורק מייקל בלומברג לראש עיריית ירושלים אורי לופוליאנסקי, כי בקיץ הקרוב צפויים להגיע לביקור בבירה הישראלית אלפים מתושבי עירו.

בלומברג ולופוליאנסקי נפגשו במסגרת האירועים סביב חנוכת מוזיאון יד ושם החדש אתמול.

בלומברג אמר כי קיים ביקוש רב של תושבי ארצות הברית להגיע לביקור בירושלים במהלך הקיץ הקרוב בכלל ובמהלך הפסח בפרט. בלומברג השווה את התאוששות התיירות בירושלים אחרי גל הפיגועים הקשה שחוותה העיר, להתאוששות אותה חווה הוא עצמו בניו יורק אחרי אסון התאומים.

בדבריו בירך בלומברג את העיר ירושלים על היום החופשי הצפוי להתקיים מחר, יום חמישי. ביום חופשי זה יהיו מרבית המוזיאונים ומוסדות התרבות בעיר פתוחים לקהל הרחב ללא תשלום.

בלומברג עצמו צפוי לשוב לירושלים בעוד כחודש יחד עם עוד כמאה ראשי ערים מרחבי העולם. זאת במסגרת ועידת ירושלים לעסקים.
(ש)
