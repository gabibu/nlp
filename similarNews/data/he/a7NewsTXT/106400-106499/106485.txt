

רק לאחר שישראל חתמה על מסמך משפטי, הסכימו הפלשתינים לקבל לידיהם את יריחו. ע"פ ההסכמה בין ישראל לפלשתינים, כביש 90 באחריות צה"ל, אך התפרעויות בכפר עוג'ה יטופלו ע"י הפלשתינים.

תוך עיכוב של מספר שעות, הועברה יריחו לשליטה בטחונית פלשתינית. העיכוב חל לאחר שהפלשתינים עמדו על כך כי העיר תועבר כששני הצדדים חותמים על מסמך משפטי. דרישה זו העמידה את אל"מ מוטי אלמוז מח"ט הבקעה בפני הצורך להעביר את הפרוטוקול לעיון דרגים גבוהים. כאמור, כעבור מספר שעות, ולאחר שהוכנסו במסמך שינויים, הוא נחתם והעיר הועברה לידי הפלשתינים.

עפ"י סיכום בין שר הבטחון שאול מופז והאחראי על נושאי הפנים נאסר יוסף, יישאר כביש 90 באחריות ישראלית בטחונית, זאת למרות שהדרישה הפלשתינית היתה כי הכביש החוצה את הכפר עוג'ה יועבר לאחריותם. עם זאת סוכם כי בהתפרעויות בכפר יטפלו כוחות פלשתיניים ולא צה"ל.

שינוי נוסף הוא הזזתו של המחסום המערבי מכיוון יריחו לרמאללה ובכך תתאפשר תנועה חופשית באזור.

כתבנו קובי פינקלר דיווח כי המחסומים הצפוניים והדרומיים של העיר במקומותיהם. בשבוע הבא צפויה להימסר העיר טול כארם ולאחר מכן יחלו הדיונים אודות מסירת קלקיליה.

נזכיר כי מסירת העיר יריחו לרש"פ כמעט ובוטלה בעקבות מידע אודות הצהרותיו של יושב ראש הרש"פ אבו מאזן לפיהן מיד עם יציאת ישראל מיריחו בכוונתו לשחרר את רוצחי השר זאבי. זמן קצר לאחר פרסום דברי אבו מאזן הודיע שר הבטחון מופז כי ישראל תביא לחיסולם של הרוצחים במידה וישוחררו, מהר מכפי שהם חושבים. הבהרת עמדותיה הנחרצות של ישראל סללה את הדרך ליישום מסירת העיר יריחו היום.

יצויין כי במקביל למגעים למסירת יריחו מתנהל בקהיר כינוס של ראשי הארגונים ברש"פ. מהות הכינוס הוא קביעת אורכה של ההודנא - הפסקת האש. בעוד אבו מאזן דורש מהארגונים הפסקת אש באורך של שנה על מנת שיוכל לחזק את מעמדו מול ישראל כלוחם בטרור ובעקבות כך להגיע להישגים רבים ככל הניתן מבחינתו. החמאס מתנגד ודורש הפסקת אש קצרה הרבה יותר המותנת בהפסקת הפעילות הבטחונית הישראלית נגד הטרור.(ר)
