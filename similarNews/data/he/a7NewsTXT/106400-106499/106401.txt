

יו"ר מועצת יש"ע, בנצי ליברמן הגיש תלונה במשטרה נגד ח"כ פולישוק בלוך בחשד להסתה לאלימות. זאת בעקבות דבריה ש"את התגובה האלימה והתוקפנית של השוטרים כלפי הסטודנטים אני מציעה שיפנו נגד המתנחלים".



בעקבות פריצת שוטרי יס"מ באלימות לאוניברסיטת תל אביב תוך נסיון לפנות את הסטודנטים המפגינים שם, מציעה יו"ר ועדת החינוך, ח"כ פולישוק בלוך, להפנות את אלימות המשטרה למתנחלים ומתנגדי עקירת הישובים.

ליברמן אומר כי מאמירה כזו משתמעת הסתה לאלימות תוקפנית של שוטרים כלפי מגזר אחד בלבד. "אלימות משטרתית הינה מוצא אחרון לטפל בפורעי חוק מכל המגזרים ולא הנחת עבודה ראשונית", דברי ליברמן.


את דבריה אמר הבוקר פולישוק בלוך (שינוי) בעקבות הדיווחים אודות האלימות אותה הפעילו שוטרי היס"מ נגד המפגינים באוניברסיטת תל אביב. הסטודנטים ביקשו למחות נגד כוונת האוניברסיטה לבצע שינויים מפלגים במבנה הלימודי של הקמפוס.

דוברת הסטודנטים באוניברסיטה העברית רעות ברגיל תיארה את שהתרחש בקמפוס כמפגן אלים של שוטרים שהיכו את המפגינים באגרופים ואף בחפצים חדים. "מדובר בפעם הראשונה שבה שוטרים נכנסים לקמפוס", היא מציינת בזעזוע.

המפגינים זעקו לעבר השוטרים קריאות כ"רוצחים לנו את האוניברסיטה", רוצים השכלה", וכיוצא באלה.

המשטרה עצרה שלושה סטודנטים שכבלו עצמם לשערי האוניברסיטה. בין הסטודנטים העצורים גם יו"ר התאחדות הסטודנטים, יפתח עצמון. לדברי הדוברת ברגיל, הסטודנטים לא ביצעו כל מהלך החורג ממחאה לגיטימית אולם השוטרים הגיעו נחושים לפנות אותם בכל מחיר ויהא זה גם במחיר אלימות קשה.

כאמור, בתגובה חריפה אומרת הבוקר יושבת ראש וועדת החינוך של הכנסת כי את האלימות והתוקפנות המשטרתית של השוטרים כלפי הסטודנטים באוניברסיטה, "אני מציעה שיפנו נגד המתנחלים שחוסמים כבישים ראשיים ומשבשים את אורח החיים התקין במדינה".
(ש)
