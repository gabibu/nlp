

מזה עשר שנים מוגשות המלצות לתיקון גשרי כבישים המתפוררים ומסכנים את הציבור. בניתיים לא נעשה דבר. מע"צ: אין תקציב לבדיקה יסודית ומעמיקה של מצב הגשרים אבל אין סכנת התמוטטות.

בדיון מהיר שהתקיים הבוקר בוועדת הכלכלה, במצב גשרי הכבישים בארץ, נמסרו לוועדה נתונים מדאיגים לפיהם למעלה משליש מהגשרים ישנים ורעועים וזקוקים לשיפוץ מיידי.

תקציב מע"צ לשנת 2005 מקצה רק 10 מליון שקלים לשיקום הגשרים בעוד שבפועל דרושים למעלה ממאה וחמישים מליוני שקלים.

יו"ר הוועדה, ח"כ אמנון כהן, אמר כי שאננות משרדי הממשלה מדאיגה ביותר נוכח הסיכון הקיים לחיי אדם. לדבריו, אסור להמתין לאסון ולוועדת החקירה שתוקם בעקבותיו, ויש להתחיל עוד השנה בשיקום הגשרים. כהן אמר שלמרות השינויים המבניים המתמהמהים במע"צ, יש לדאוג מיידית לבטיחות הגשרים ולתחזוקה שוטפת של כל רשת הכבישים בישראל, בייחוד לאור הנתון המחריד של למעלה ממאה הרוגים בכבישים מתחילת השנה.

יוזם החוק, ח"כ דני יתום, אמר כי מע"צ היתה צריכה להתחיל כבר לפני עשר שנים בשיקום הגשרים, אך דבר לא נעשה. ח"כ יתום הציג מס' דוגמאות למצבם הרעוע של גשרי הכבישים: בגשר אלכסנדר שהוא בן למעלה מארבעים שנה, אובחנו סדקים, גשר נחל חדרה וגשר פל-ים סובלים ממרווחים מוגדלים בחיבורים בין הגשר לכביש, גשרי נחל צין, נחל פארן ונחל חיון בדרום, סובלים מקורוזייה וקרובים להתפוררות.

סמנכ"ל הגשרים במע"צ, ד"ר בני נחשון, הודה כי אין בידי מע"צ התקציבים הדרושים לביצוע בדיקה יסודית ומעמיקה של מצב הגשרים, אך טען שאין ולו גשר אחד, הנמצא בסכנת התמוטטות. לדבריו, בשנה שעברה תקציב האחזקה של מע"צ הסתכם בחמישה מליוני שקלים בלבד.

מנכ"ל משרד התחבורה, בן ציון סלמן, אמר כי משאבי המשרד מוגבלים ולכן הם בודקים עלות מול תועלת. "במדינה בה אין כסף אפילו לסימון צבע על הכביש, לא שמים את המעקות הטובים ביותר, הסביר המנכ"ל. לדבריו, הוא אישית עולה ללא חשש על כל הגשרים בארץ.

נציג אגוד מהנדסי בניין ותשתית, שמעון ירון, סתר את טענת מנכ"ל משרד התחבורה וטען שיש בארץ גשרי כבישים במצב התפוררות שכבר עשר שנים ממליצים להחליפם. במקום זאת, הם מתוקנים טלאי על טלאי, אמר ירון.

נציגת האוצר, קרן טרנר, אמרה שבתוכנית העבורה שהגישה מע"צ לשנת 2005 היא בקשה רק 10 מליון לשיפוץ גשרים וכי לבקשתם ניתן יהיה לשנות את חלוקת התקציב.

ח"כ דוד טל (עם אחד), הביע מורת רוח מהזלזול המופגן לדבריו, של המוסדות, בנושא הבטיחות וטען כי אי בדיקה יסודית של מצב הגשרים היא רשלנות פושעת. אסור שנתעורר רק לאחר שאחד הגשרים יקרוס ויהיו קורבנות בנפש", אמר ח"כ טל.

היו"ר, חבר הכנסת אמנון כהן, הודיע כי יזמן בקרוב את שרי התחבורה והאוצר לדיון בו יתבקשו להציג בפני הוועדה תוכנית מקיפה לטיפול בכל תחומי הבטיחות בדרכים. "יש תקציב, אין תקציב, בשום מקרה לא מהמרים על חיי אדם", סיכם ח"כ כהן.
(ש)
