

ועדת המשנה לנושאים תכנוניים עקרוניים של המועצה הארצית לתכנון ובניה אישרה תכנית להקמת חוות טורבינות רוח ברמת סירין   לאורך שפת המצוק שמעל הישוב מנחמיה.

הוועדה דחתה את ההתנגדות שהוגשה לתכנית על ידי החברה להגנת הטבע, אשר טענה כי יש בתכנית פגיעה נופית בשטח פתוח לא מופר. הועדה קיבלה את עמדת המשרד לאיכות הסביבה, הרואה חשיבות עליונה בעידוד השימוש באנרגיה נקייה, גם אם מדובר באחוז קטן מאספקת החשמל.

חברי הועדה ציינו גם את האטרקטיביות האסתטית של מופע הטורבינות על רקע הנוף המקומי, ואת העובדה כי חוות טורבינות קיימות מהוות במקרים רבים אטרקציה תיירותית.

התכנית תבטיח כי כל השטח יישאר פתוח לציבור, וכי כבלי החשמל יוטמנו בקרקע לשם מזעור הפגיעה בנוף.
(ש)
