

יושב ראש ש"ס חבר הכנסת אלי ישי אומר הבוקר כי הרב עובדיה יוסף אמנם לא שינה את דעתו אודות משאל העם, אולם הכרעתו הסופית טרם ניתנה ולקראתה ישמע את דעתם של רבנים נוספים.

חבר הכנסת ישי אומר כי בביקורו הבוקר אצל הרב עובדיה יוסף בביתו שבירושלים אמר לו הרב כי לפני הכרעתו בסוגיית משאל העם הוא מעוניין לשמוע את דעתם של הרב אלישיב והאדמו"ר מגור בסוגיה.

כאמור, ישי הבהיר כי מנהיג ש"ס נותר בהתנגדותו העקרונית לקיומו של משאל עם בסוגיית ההתנתקות, אולם דעתו טרם גובשה לחלוטין. דעת הרבנים האחרים תפורסם בימים הקרובים והרב ימתין לשמוע את נימוקיהם במידה ואלה יודיעו כי הם תומכים בקיום המשאל, כך דווח הבוקר בגלי צה"ל.

במידה וישוכנע הרב עובדיה יוסף בצורך במשאל עם יורה לחבר הכנסת ניסים זאב החבר בוועדת החוקה של הכנסת להצביע בעד המשאל ובכך יוכרע לקיימו. ההצבעה בוועדת החוקה תתקיים במהלך השבוע הבא.

הדובר האסטרטגי של מועצת יש"ע, יבול פורת, אמר הבוקר לערוץ 7, כי המועצה עדיין לא נואשה מהאפשרות לשכנע את המפלגות החרדיות לתמוך בקיום משאל. "אסור שייווצר מצב שבו המפלגות החרדיות יתנו הכשר למעשי שרון", אומר פורת.

פורת מספר כי בקרוב ישוב המאבק הציבורי לקריאה לקיומו של משאל עם לרחוב בהפגנות ובקמפיין פרסומי חדש. את ההפגנה שחסמה את כביש איילון, אומר פורת, הוא רואה כתוצאה ישירה של אופן התנהלותו הדורסנית של ראש הממשלה, למרות שמועצת יש"ע עצמה לא יזמה ולא ביצעה את האירוע עצמו.

סקר חדש שקיימה מינה צמח מטעם מועצת יש"ע מעלה כי 58 אחוז ממצביעי הליכוד בבחירות האחרונות תומכים בקיום משאל עם ואינם מסתפקים בהחלטת הכנסת בנושא.
(ש)
