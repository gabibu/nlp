

לא בכל יום זוכים בני נוער לעלות לפסגת החרמון המושלגת מלווים בחיילי יחידה מובחרת. השבוע ארחה יחידת האלפיניסטים ילדים ובני נוער נכים, אשר עקב מוגבלויותיהם אינם מרבים לצאת מחוץ לכותלי המעון בו הם שוהים.

כתבנו קובי פינקלר מדווח כי עם שחר יצאו 30 מדיירי מעון "מוריה" גדרה   על"ה, בלווי אמבולנס צמוד ובו צוות רפואי, מטפלים, סטודנטים מאוניברסיטת בר-אילן ובני משפחה לאתר החרמון.

הילדים אשר יצאו לראשונה בחייהם מהמעון לביקור באתר החרמון ,התקבלו בארוחה חמה ע"י יחידת האלפיניסטים , זכו בנסיעה במזחלות ובחתולי השלג, וקיבלו סרט המתעד את יום הפעילות המשותף.

"התייחסנו לטיול כאל מבצע צבאי לכל דבר" אומרת מנהלת מעון מוריה נעמה סודקביץ "זו פעם ראשונה שאנו יוצאים עם ילדי המעון לטיול בחרמון, הצטיידנו במספר רב של בגדי החלפה ונעלים כדי שהילדים לא יסבלו מהקור".

ומנכ"ל רשת על"ה הרב יהודה מרמורשטיין מוסיף "בעל"ה מאמינים כי גם לילדים בעלי מוגבלויות קשות הזכות להנות ככל הילדים, העובדה שאנו מוציאים החוצה ילדים הזקוקים להשגחה רפואית צמודה מוכיחה כי הרוח מנצחת את הגוף".(ר)

