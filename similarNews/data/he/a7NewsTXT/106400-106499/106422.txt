

רבבות מתפללים הגיעו לנווה דקלים כדי להשתתף בעצרת התפילה לביטול תוכנית ההנתקות. ראש ישיבת תורת החיים שהתבקש לשאת תפילה התקשה לפתוח בתפילה ובמשך דקות ארוכות בכה מעמקי הלב. הקהל הגדול בכה עמו.


(צילום: קובי סלע)

ברחבת בית הכנסת של נווה דקלים החלה בשעה 16:00 עצרת תפילה המונית בהשתתפות הראשון לציון, הרב מרדכי אליהו, רבנים, ראשי ישיבות ועשרות אלפי מתפללים שהגיעו מכל רחבי הארץ. במהלך עצרת התפילה, פורסמו חוברות עם דבריו של הרב צבי יהודה הכהן קוק זצ"ל נגד קריעת חלקים מהארץ ומסירתם לזרים. כן הוקרנו דבריהם של הרב אברהם שפירא והרב עובדיה יוסף, שנבצר מהם להשתתף באירוע.

לקריאה להשתתף ביום צום ובתפילה, הצטרפו גם הרב מאיר מזוז ראש ישיבת 'כסא רחמים', הרב יורם אברג'יל מנתיבות. האדמו"רים האדמו"ר מסדיגורא, והאדמו"ר מבוסטון. הרב בנימין זילבר מבני ברק.
גם בית הדין של רבני חב"ד בארץ הקודש בראשות הרב ירוסלבסקי, פרסם קריאה להשתתף ביום הצום לביטול גזירת הגירוש, וכן קרא לומר פרקי תהילים. סיעת הציונות הדתית קראה הערב לכל תומכיה להשתתף ביום הצום.

בצום משתתפות גם קהילות יהודיות בתפוצות.

עצרות תפילה מקבילות נערכות בשעה זו במקומות רבים בארץ ביניהם: קבר רשב"י במירון, קבר האר"י בצפת, ישיבת הגולן בחיספין, ישיבת בית אל וישיבת ההסדר באילת.
