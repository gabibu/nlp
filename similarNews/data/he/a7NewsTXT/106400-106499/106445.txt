

מהיום יגבירו משרדי הבינוי ואיכות הסביבה את האכיפה על פינוי פסולת בניין באתרי פסולת מורשים בלבד. כך סיכמו השרים שמחון והרצוג בפגישה משותפת יחד עם בכירי משרדיהם.

בדיון משותף של המשרד לאיכות הסביבה ומשרד השיכון, סיכמו השר לאיכות הסביבה, שלום שמחון ושר השיכון יצחק הרצוג לפעול במשותף לצמצום פסולת הבניין המושלכת באתרים פיראטיים, וכי בכל המכרזים שיפרסם משרד השיכון יחויב הקבלן הזוכה לפנות את פסולת בניין שתיווצר לאתר הטמנה המאושר על ידי המשרד לאיכות הסביבה.

השר שמחון ציין במהלך הדיון כי מידי שנה נוצרת בישראל כ-7.5 מליון טון של פסולת בניין מתוכה רק מיליון אחד מגיע לאתרים מורשים, והיתר מושלך באופן פראי בשטחים הפתחים ובצידי הדרכים.

לדברי השר שמחון הפסולת המושלכת בשטחים הפתוחים גורמת למפגעים סביבתיים לרבות זיהום מי תהום, מפגעים חזותיים, הרס השטחים הפתוחים, גנים לאומיים ושמורות טבע.

השר הרצוג מסר כי הוא רואה חשיבות רבה בשיתוף הפעולה בין משרד השיכון למשרד לאיכות הסביבה.

השר הרצוג הוסיף כי אם כניסתו לתפקיד הודיע כי משרד השיכון יהיה משרד "ירוק" השם דגש על תכנון ופיתוח של מתחמים וישובים תוך שמירה על ריאות ירוקות וסביבה נקיה ואיכותית.
