

גורמי צבא בכירים ברצועה מגלים כי גם בשבועות האחרונים נמשך ייצור הקסאמים, בלי שמנגנוני הביטחון הפלשתינים ינסו למנוע זאת. דאגה בצה"ל מהמשך ההתחמשות.

הרשות הפלשתינית לא בולמת את המשך התחמשות אירגוני הטרור. גורמי צבא בכירים ברצועה מגלים לכתבנו חגי הוברמן, כי גם בשבועות האחרונים נמשך ייצור הקסאמים, בלי שמנגנוני הביטחון הפלשתינים ינסו למנוע זאת. כוחות הביטחון הפלשתיניים לא נקטו עד כה בשום פעולה נגד המחרטות המייצרות את הקסאמים ופצצות המרגמה. הרשות הפלשתינית לא עצרה מחבלים גם אחרי שקיבלה את שמותיהם מישראל.

גם לגבי סגירת המנהרות, אומרים בצה"ל, מדובר בפעילות חלקית שנותנת תמונות וכותרות טובות המשפרות את תדמיתו של אבו-מאזן, אבל לא מפסיקה לחלוטין את הברחות הנשק מכיוון מצרים. הפעילות הפלשתינית, שזכתה לשבחים בישראל, מתמקדת בסיכול נקודתי בלבד. כשהם רואים פעילות טרור, הם פועלים למניעת הפיגוע כמו נגד ירי מרגמות, אבל לא ממשיכים בסיכול מעבר לכך.

לדברי הבכירים הפעילות הרצינית של הכוחות הפלשתינים מתמקדת במניעת "פאודה" אנרכיה ברצועה. בכך הם משקיעים אנרגיה רבה. בנושא המנהרות, הרשות הפלשתינית מבינה כי פעילות נגד המינהרות נותנת בסיס לתביעה לנסיגה ישראלית גם מציר פילדלפי, בעיקר על רקע הגמגום הישראלי בנושא, ולכן חשוב להם להציג את הפעילות נגד המינהרות, בעיקר בהיבט התעמולתי.

כתבנו חגי הוברמן מוסיף כי בצה"ל גם מוטרדים ממגמה גוברת והולכת בחודשיים האחרונים, של נסיונות פלשתינים לחצות את גדר המערכת המקיפה את הרצועה, בנסיון לחדור לישראל. עד כה כל הנסיונות סוכלו, אולם בצה"ל חוששים מפני הצלחה אחת של המחבלים, שתגרום לנפגעים. החיילים,
אומרים גורמי צבא, נמצאים בדילמה קשה בבואם לירות על החודרים, בגלל אווירת ה"רגיעה"
("תהדיא") השוררת ברצועה. הם חוששים מפני פגיעה בחפים מפשע, שתסבך אותם ואת
המדינה בגללם.

רוב מקרי החדירה הם של נערים בגילאי 14-19, שמגיעים מאזורים הנמצאים בשליטת הרשות הפלשתינית. גורמי צבא חוששים שמדובר בנסיונות של אירגוני המחבלים לבדוק את ערנות צה"ל, ואת מידת השמירה של הגדר בעידן ה"רגיעה".

עד כה היו כעשרים נסיונות כאלו בחודש וחצי האחרון, כשכולם סוכלו. בראשית השבוע היו שני מקרים כאלו. כוחות צה"ל זיהו בלילה שבין שני לשלישי 3 חשודים אשר חצו את האיזור האסור לתנועת פלסטינים והיגעו עד לגדר המערכת בצפון רצועת עזה, מול קיבוץ כפר עזה. כוח צה"ל פתח לעברם באש בעודם מנסים לחצות את גדר המערכת המקיפה את רצועת עזה, ופגע באחד מהם טרם הספיקו לחצות את הגדר. הפצוע פונה לקבלת טיפול רפואי בבית חולים בישראל. שני החשודים הנוספים נמלטו חזרה לרצועה.

ביום שלישי שוב נלכדו שני פלשתינים, שניסו לחצות את גדר הרצועה לתוך שטח ישראל, ליד מחסום כיסופים.

הוברמן מדווח עוד כי גם ביו"ש נמשכת הפעילות נגד אירגוני הטרור. חטאם סלים קפישה, מחבל מבוקש מהפת"ח נעצר באחרונה בחברון. בביתו נמצאו חמישה מטעני צינור, מחסנית של אקדח,
קנה של אקדח, מדפסים, אמצעי לראיית לילה וכדורים בתפזורת לרובה מסוג M16 עוזי וקלאצ.
האמל"ח שנמצא פוצץ באופן מבוקר ע"י חבלנים לא היו נפגעים ולא נגרם נזק. בכפר סילוואד
צפונית לרמאללה נעצר באסם עבדל רחום, מחבל מבוקש בכיר מהחמאס.

