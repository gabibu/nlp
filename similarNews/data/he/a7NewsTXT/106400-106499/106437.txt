

יו"ר מועצת בקעת הירדן מגדיר את הבקעה "יש"ע לכל דבר. הסכמי ווייסגלס קונדוליסה מגבילים אותנו. אפילו על העברת מגורון צריך אישור של שר הבטחון". למרות זאת מזמין את המטיילים לראות פריחה מרשימה.

את הסיכונים הכרוכים בהעברת יריחו לידי הרש"פ הבהיר ביומן ערוץ 7 יו"ר מועצת בקעת הירדן דובי טל.

דובי טל מבהיר כי אמנם היחסים בין תושבי בקעת הירדן לתושבי הכפרים שבאזור יריחו הם בדרך כלל טובים, אולם החשש הוא התנועה החופשית בין יריחו לרמאללה וההיפך. מעבר שכזה צפוי להוביל הגעה של מחבלים מגיזרת רמאללה ליריחו.

בעיה נוספת היא השליטה של שוטרים פלשתיניים חמושים באקדחים על העוג'ה, שם עובר כביש הבקעה, ציר משמעותי בדרך לירושלים.

"הצבא אמור לתת את הפתרונות הבטחוניים ולכן אנחנו לא מרגישים שינוי משמעותי בפועל בין היום, מחר לאתמול". --- הבהיר כי הוא מוטרד יותר מתוואי גדר ההפרדה המותיר את בקעת הירדן חשופה למחבלים העלולים להגיע מכיוון מרכז השומרון. "נמסר לנו באופן רשמי שגדר מזרחית לא תוקם ואין על מה לדבר על כך. אמנם תוכנן חלקה הצפוני באזור הר אבנר, אבל בפועל במקום שהגדר תרד דרומה היא ממשיכה עד לגבול עם ירדן".

על מנת לפתור את בעיית הבטחון הנובעת מהעדר גדר בין הבקעה למרכז השומרון דנים ראשי הישובים עם קציני צה"ל על מה שמוגדר "תחליפי גדר", שמשמעותם ברובה אינה ניתנת לפרסום אולם ההערכה היא כי מדובר בעיבוי מערך הבטחון בגיזרה זו, אם בסיורים, תצפיות וכיוצא באלה.

"הסכמי ווייסגלס קונדוליסה מגבילים אותנו מבחינת בנייה. אנחנו לא יכולים היום להביא לישוב בבקעה אפילו מגורון מושכר. כל העברה שכזו מצריכה אישור של שר הבטחון. אנחנו יש"ע לכל דבר".

עם זאת מזמין טל את הציבור לבוא ולבקר באזור הפורח כעת. "אנחנו קוראים למטיילים לבוא ולבקר כאן. יש כאן את הר הסרטבה ואתרי טיול נוספים. יש התעוררות תיירותית מרשימה. הכל פורח ויפה. גם באשר לבית הכנסת העתיק ביריחו. הוא ייפתח בקרוב לביקור. הדברים תלויים בהסדרי ביטחון כאלה ואחרים שנשקלים ונלמדים כעת במערכת הבטחון".

