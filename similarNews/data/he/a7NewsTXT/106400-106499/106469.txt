

הוראותיו של אבו מאזן אינן ממולאות, ולמעשה המשטרה הפלשתינית פועלת נגדו ומנטרלת את מאמציו, להלחם ב'פאודה'-באנרכיה ברש"פ. כך מגלה אלוף יוסי משלב מתאם פעולות צה"ל ביש"ע, בועדת חוץ ובטחון.

"יו"ר הרשות מנסה להילחם בפאודה (אנרכיה) אך הכוחות הפלשתינים מנטרלים ומונעים את מאמציו" כך גילה היום האלוף יוסף מישלב, בועדת החוץ והביטחון של הכנסת.

כתבנו אריאל כהנא מדווח כי מישלב, המשמש כמתאם פעולות צה"ל ביש"ע אמר עוד "ישנה תחילת פעולה שילטונית נגד הפאודה אך יש מעט מקומות עם הצלחה. ברוב המקומות אין הצלחה. בערים שכם וג'נין המצב העויין נמשך כפי שהיה. ישנן הנחיות מפורשות של אבו מאזן לפעול ביד תקיפה, אך ההוראות אינן ממולאות. בתחום האזרחי נמשכות השחיתות ומעשי האנרכיה. בתחום הביטחוני מתרחשת פעילות טרור ועדיין אין נגדה עשייה משמעותית".

בצד תמונת המצב הזו ציין מישלב כי בתחום הביטחוני יש ניצנים של שיתוף פעולה עם ישראל, למשל במהלך חשיפת המנהרות ברפיח.

מישלב הקדיש דברים ארוכים לסוגיית ההסתה ואמר "אין שום שינוי בתכני הלימוד. בספרים אין הכרה במדינת ישראל והיא מוצגת כתמצית הרשע. מוקדי הסתה מובהקים לא טופלו". בצד זאת יש שינוי קל בהסתה המובאת בכלי התקשורת האלקטרוניים. כמו"כ האימאמים במסגדים קיבלו הנחייה להעביר את תכני הדרשות לאישור כוחות הביטחון המסכל. (ר)
