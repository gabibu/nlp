

זלמן שובל, מבכירי הליכוד, קורא לממשלה לנצל את המומנטום החיובי הנוכחי בעולם ולהגביר לחץ להעברת שגרירויות זרות לירושלים. הוא הזהיר כי "המאבק על ירושלים עוד לפנינו", וקרא להשקיע בשכונות הערביות בעיר.


זלמן שובל שגריר ישראל לשעבר בארה"ב ומבכירי הליכוד כיום, קורא לעיריית ירושלים לפעול להשקעה ולשיקום השכונות הערביות בעיר. שובל, השמיע את הדברים בישיבת העבודה הראשונה של נשיאות "ועידת ירושלים".

ועידת ירושלים תתקיים בחודש הבא בבירה, בהשתתפות למעלה מ- 80 ראשי ערים מכל העולם.
ישיבת הנשיאות התנהלה בראשותו של ראש העיר אורי לופוליאנסקי, ונטלו בה חלק הצמרת הכלכלית של ישראל.

שובל, חבר נשיאות הועידה, הזהיר כי "המאבק על ירושלים עוד לפנינו", וציין כי "כדי להבטיח את אחדות העיר, חשוב לא פחות לחזק את ייחוד האוכלוסיות השונות המתגוררות בירושלים". בהקשר זה, הציע שובל להגביר את ההשקעות והאמצעים הכספיים בעיר העתיקה, כולל השכונות הערביות, "כדי להביא אותן לרמה של איכות חיים שווה לזו של ירושלים המערבית".

שובל, אף קרא לממשלת ישראל להשקיע מאמץ גדול יותר ולהיות "שותפה לעירייה בביצורה הכלכלי, התרבותי והמדיני של ירושלים".

לדברי זלמן שובל, ישראל צריכה לנצל את המומנטום החיובי הנוכחי בעולם ולקראת ועידת ירושלים להגביר מאד את הלחץ להעברת השגרירויות הזרות לירושלים. (ר)
