

ישום הפסקת אש בין ישראל לפלשתינים יהיה הצעד הראשון לכינון מדינה פלשתינית, אמר אתמול השליח האמריקני בארנס לאחר פגישתו עם נשיא מצרים חוסני מובארק. "דנו באמצעים שנוכל להפעיל כדי להשיג הפסקת אש לאורך זמן בין ישראל לבין הפלשתינים, הפסקת אש שתהיה הצעד הראשון ליישום תכנית טנט ודו"ח מיטשל, ולחזרה לתהליך המדיני", אמר בארנס, והוסיף: "הפסקת אש תוליך אל יצירת שתי מדינות, ישראל ופלשתין, שיחיו בדו קיום, בשלום ובביטחון".

סאיב עריקאת, מבכירי הרשות, אמר אתמול כי בפגישה שהתקיימה בין ערפאת לבין הגנרל בדימוס זיני ביום ד' ברמאללה לא הזכיר השליח האמריקני דבר בעניין שבעת הימים שעליהם דיבר ראש הממשלה שרון.

בראש צוות המו"מ העומד מול זיני ובארנס הוצב, על אף התנגדותו של שר החוץ פרס, אל"מ מאיר דגן. דגן ידוע כמומחה למלחמה בטרור. בשנות ה 70 היה דגן מפקד יחידת רימון, שביצעה חיסולי מחבלים בחבל עזה תחת שרביטו של האלוף שרון. יחידה זו השתמשה בטכניקת ההסתערבות. דגן, בעל "עיטור העוז", היה ממקימי צבא דרום לבנון, ועוזר הרמטכ"ל למאבק באינתיפאדה הראשונה.

לאחר שחרורו לפני כשש שנים שימש כיועץ למלחמה בטרור בימיו של רה"מ נתניהו, וגם בימי אהוד ברק. את האופן שבו צריך להילחם בטרור פירט דגן בערוץ 7 בתחילת ההתפרעויות. הוא אמר כי יש לפעול בעיקר נגד אנשי הרשות ופעיליה: התנזים, מנגנוני הביטחון, והמשטרה.

הוא אמר כי יש לפגוע בתשתיות, ולעצור את תנועתם החופשית של בכירים כמו בכירי התנזים. עוד הציע דגן לחשוף בצורה נחרצת את התנהגותה של הרשות בעניין השמירה על זכויות אדם, ובעניין תופעות השחיתות האישית של בכירי הרשות.
