

תופעה אסטרונומית מיוחדת במינה תראה בשבת בישראל בשעה 5:21 לפנות בוקר, כאשר כוכב הלכת שבתאי יתכסה על ידי הירח.

יו"ר האגודה הישראלית לאסטרונומיה, יגאל פת-אל מסר לכתב עתי"ם, כי התופעה נגרמת עקב מעבר הירח ביננו לבין שבתאי, ועקב כך, כוכב הלכת שבתאי יוסתר על ידי הירח. תחילת התופעה תהיה בשעה 5:21 לפנות בוקר, עת שבתאי יוסתר על ידי שפתו המזרחית (השמאלית) של הירח שיהיה כמעט במלואו. סוף התופעה ייראה בשעה 6:01 בבוקר, עת שבתאי יתגלה מעבר לשפתו המערבית של הירח.

פת-אל מסר עוד, כי החל מחצות, יהיה ניתן לראות את שני הגופים מתקרבים זה לזה. כוכב הלכת שבתאי נראה היטב בעין הבלתי מזוינת וטבעותיו נראות היטב גם בטלסקופ חובבים קטן. ככל שהמרחק בין הגופים יקטן, יקשה להבחין בשבתאי בעין הבלתי מזוינת בגלל אורו הרב של הירח ויהיה צורך להשתמש במשקפת שדה או בטלסקופ.
