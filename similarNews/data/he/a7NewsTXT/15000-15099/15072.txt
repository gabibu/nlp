

ישראל אינה עוסקת בשאלה אם להשאיר את ערפאת בראש הרשות. זה עניינם של הפלשתינים, אך ישראל צריכה לקבל החלטה אם צריך להביא לקריסת הרשות הפלשתינית, וייתכן שזה יהיה הכרחי", כך אמר היום לפנות בוקר השר אלי ישי, המתלווה לפמליית ראש הממשלה, אריאל שרון, בביקורו בארה"ב, בתידרוך לכתבים במלון בו שוהה ראש הממשלה בניו יורק.

השרים ישי ומתן וילנאי שהו עם ראש הממשלה בעת שקיבל את הדיווח על הפיגוע במדרחוב. השניים קיימו התייעצויות עם שרון. וילנאי אמר כי המליץ לראש הממשלה לנסות ולקיים מוקדם מהמתוכנן את הפגישה עם הנשיא בוש.

השר וילנאי אמר כי אין מדובר עוד באינתיפאדה. "מאז אוקטובר 2000 זו פשוט מתקפת טרור על ישראל, כאשר ברור שיש חלוקת עבודה בין הגופים השונים. ערפאת שהשתלט על הגופים השונים באינתיפאדה הקודמת אינו עושה זאת עכשיו", אמר.

השר ישי אמר: "כרגע ערפאת קובע מי עושה ובאיזה מקום. מדובר באדם שיש לו דריסת רגל באירופה ובמקומות אחרים ואשר נותן חסות לטרור. אנו צריכים לקבל החלטה כיצד להתייחס לרשות הפלשתינית ובאיזה שלב לעצור את מטוסו של ערפאת".




