

השב"כ חשף לאחרונה חוליית מחבלים של החמאס, שתכננה להתנקש בשר הבטחון, בנימין בן אליעזר, בקריה בתל אביב.

חלק מחברי החוליה ביצעו לפני מספר שבועות את פיגוע הירי בו נהרג קצין ההנדסה, סרן במיל. אייל סלע, מניר בנים. שלושה מהתוקפים- איאד עודה מחמוד חוקי, ג'מאל חסן חדר מלוח ועלי אברהים כאמל עיסר אבו חג'לה- נהרגו בהתקלות בכוח עליו נמנה סרן סלע. שאר חברי החוליה נעצרו באחרונה בפעילות של השב"כ וכוחות הבטחון.

מחקירת אחד מחברי החוליה, סאהר עבד אלעזיז מחמד סלימאן, תושב דיר איסתיא, עולה כי החוליה החלה לאסוף מידע מקדים על תנועותיו של שר הבטחון בקיריה בתל אביב, כדי לבצע את ההתנקשות בו בעת הגעתו למשרדו.

עוד תיכננו חברי החוליה לחטוף חיילים ולשם כך הכינו ציוד מיוחד כגון אקדח גז ו-"שוקר" חשמלי. כמו כן העבירו משכם לכפר דיר איסתיא אמצעי לחימה ובהם נשק ורימונים, כדי לבצע פיגועי ירי ולהניח מטען חבלה נגד כלי רכב ישראלים וכוחות צה"ל הנעים על ציר חוצה שומרון.

