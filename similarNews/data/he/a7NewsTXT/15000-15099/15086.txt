

ברוך זינגר נרצח הבוקר בפיגוע ירי בין היישובים אלי סיני וניסנית, בצפון חבל עזה. ארבעה נוספים נפצעו.

חוליית מחבלים חדרה לשטח שבין היישובים אלי סיני וניסנית, והחלה לירות אל כלי רכב ישראלים. כוחות צה"ל יצאו למקום החדירה ואחר קרב ממושך הכניעו אותם. שני המחבלים נהרגו .

לאחר הפיגוע ירו הפלשתינים שלוש פצצות מרגמה אל האזור בו היה הפיגוע. פצצות המרגמה לא פגעו באיש. חיילי צה"ל השיבו אש אל האזור ממנו נורו המרגמות.

אבל כבד ירד על בני משפחתו של פרופ' ברוך זינגר, בן 51 מגדרה, עם היוודע דבר הרצחו מאש מחבלים סמוך לישוב אלי סיני שבצפון הרצועה.

זינגר שוחח עם רעייתו, נורית, לאחר שנפגע וביקש ממנה שתזעיק את כוחות ההצלה. "ברוך נסע מוקדם בבוקר כדי לאסוף את הבן שלנו שיצא לחופשה מבסיסו בדרום. בשעה שמונה הוא צילצל הביתה ואמר: 'נורית, אני בין אלי סיני וניסנית, תזעיקי משטרה, אני פצוע'".

עוד סיפרה רעייתו: "נכנסתי ללחץ ושאלתי אותו איך מתקשרים למשטרה. הוא אמר לי 'תתקשרי 100', ואחר כך יותר לא שמעתי אותו".

פרופ' ברוך זינגר הי"ד עבד במרכז למחקר גרעיני בנחל שורק מזה 13 שנה. בתפקידו האחרון היה ראש תחום שטח יישום ופיתוח. ד"ר זינגר הותיר אחריו אשה, שלושה בנים ובת. הלוויה תערך מחר בגדרה.

אזרח ישראלי נפצע בצהריים ליד היישוב כדים
סמוך לשעה 13:30 בצהריים נפצע אזרח ישראלי באורח קשה בראשו בפיגוע ירי ליד היישוב כדים. הוא פונה במסוק לבית החולים רמב"ם בחיפה.

במקביל, נורתה אש אל אוטובוס ישראלי בכביש הבקעה מאזור הכפר ברדלה. איש לא נפגע.

באירוע אחר בצהריים נפצעו שבעה בני אדם מפיצוץ מטען סמוך לאוטובוס בצומת בקעות שבבקעת הירדן.
