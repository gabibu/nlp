

"שלום כואב כמעט כמו מלחמה, כי צריך לעשות ויתורים מכאיבים. לא יהיה פשוט לעמוד ולהביט בעיני הציבור, ולומר שצריך לעשות דברים כאלה ואחרים, אבל אני יכול לעשות זאת, וזה מחייב ממשלת אחדות", כך אמר אתמול ראש הממשלה בפגישה עם ועדת העורכים.

הפגישה נערכה בבית סוקולוב בתל-אביב לכבוד כ"ט בנובמבר, יום הצהרת בלפור, היום שבו הביעה בריטניה את תמיכתה בהקמת בית לאומי לעם היהודי בארץ ישראל.

שרון הוסיף כי הפלשתינים מחמיצים הזדמנות בלתי רגילה, כלשונו, לשאת ולתת עם ממשלה שמוכנה להקים להם מדינה. אם תיפסק האש, ויתחדש המשא ומתן, הבהיר שרון, נסכים להקמת מדינה פלשתינית מפורזת. הדברים נאמרו על רקע ההכנות לצאתו לארצות-הברית אמש.

ביומן הצהרים של ערוץ 7 הגיב מזכיר הממשלה גדעון סער, המתלווה אל ראש הממשלה במסעו לארה"ב, על הפרסומים בדבר נכונותו של שרון למסור אזורים נוספים לפלשתינים. לדבריו, למרות כל הפרסומים, מאז כינון הממשלה הנוכחית עמדותיה המדיניות של ישראל "לא זזו אף בסנטימטר אחד".

הוא הוסיף כי בכל העולם מודעים לעמדותיה של ישראל. יתירה מכך: אמינותו של ערפאת, שידוע כמי שהקים קואליציה של טרור, ושכוחותיו פועלים כחלק מהטרור, ירדה לשפל המדרגה גם בארה"ב וגם באירופה. סער הזכיר את דבריה הקשים של היועצת לביטחון לאומי של הממשל בארצות הברית קונדוליסה רייס לערפאת, שארצות הברית אינה מקבלת את העובדה שבד בבד עם הגינוי שהוא מגנה את "אל קעאידה", ארגונו של בין לאדן, הוא מחבק את החמאס ואת הג'יהאד האיסלאמי.

עמדתה של ישראל, עם זאת, זוכה להבנה, אמר סער, והוסיף כי חלפו הזמנים שבהם ישראל הייתה צריכה להגיע לארה"ב מצוידת ב"סל של ויתורים מדיניים".

המזכ"ל החדש של מועצת יש"ע עדי מינץ קרא לרה"מ שלא להתחייב בארה"ב לנסיגות נוספות, ולזכור שהוא בעצמו קרא לפני שנתיים למתיישבים להשתלט על הגבעות ביש"ע.
