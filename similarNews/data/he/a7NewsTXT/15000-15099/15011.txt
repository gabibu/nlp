

בגוש קטיף נמשכת הלחימה. אתמול בבוקר נפלו פצצות מרגמה באחד היישובים היהודיים בגוש, והתנהלו חילופי אש עזים באזור התעשייה של נווה דקלים. קליעים אחדים פגעו ליד קבוצת תלמידים שעשתה דרכה בחוצות היישוב. לא היו נפגעים. כך מדווח כתבנו קובי פינקלר.

יצחק כהן, העובד באזור התעשייה בנווה דקלים, המותקף ללא הרף, סיפר ביומן הצהריים של ערוץ 7 כי לאחר שצה"ל בנה שם חומה בגובה של כ 8 מטרים, המיועדת להגן מפני ירי צלפים, הם התחילו להשליך פצצות מרגמה ורימוני רסס. לדבריו, כשניסה להיכנס אתמול למפעל היו כל הדרכים סגורות עקב ההתקפה הקשה.

"אמנם סללו לנו כביש עוקף, אך יעילותו היא כמו של 'כוסות רוח', ויתרה מזאת: עכשיו גם דרכו אי אפשר לעבור", אמר כהן, והוסיף כי למרות הכל הם ימשיכו לעבוד, משום שהעבודה וההתפרנסות הן ביטוי ליכולת העמידה, ועל כך מתנהלת המלחמה האמיתית. "הם לא ישברו אותנו", סיכם כהן.

ח"כ צבי הנדל מסיעת "האיחוד הלאומי ישראל ביתנו" אמר בתכנית "בוקר בשבע" כי יחד עם ח"כ אורי אריאל הוא פנה לרה"מ בבקשה כי לאחר שישה שבועות של המתנה יממש את החלטת הקבינט שהתקבלה לאחר רצח זאבי הי"ד.

הקבינט, לדבריו, החליט שאם הרש"פ לא יסגירו את רוצחי השר זאבי ואת שולחיהם, תוכרז הרש"פ כרשות תומכת טרור. מהכרזה זו תיגזר פעילות צה"ל, וייפסק המשא ומתן המדיני. במקרה זה יקבל צה"ל פקודה לטפל ברשות כפי שהוא מטפל בכל גורם טרוריסטי, אמר.
