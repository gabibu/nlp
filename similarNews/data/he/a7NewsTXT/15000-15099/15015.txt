

אמין אל הינדי, מפקד המודיעין הכללי הפלשתיני, אמר בראיון לעיתון "אל חייאת' אל ג'דידה", היוצא לאור ברש"פ, כי אנשים שישראל מחשיבה אותם כ"מבוקשים" סירבו לקבל מהרשות הפלשתינית הגנה, ודחו את בקשת הרשות לתת להם סיוע ואבטחה מחשש שישראל תחסלם.

אל הינדי אמר שהסירוב של ארגוני האופוזיציה נבע מחשדם שמפקדי הביטחון הפלשתינים משתפים פעולה עם ישראל, ומעבירים לה את המידע המסייע לחיסול בכירי האינתיפאדה ומנהיגי האופוזיציה, מתוך מטרה להביא להרגעת השטח.

מחבלי החמאס והג'יהאד מאשימים את הרש"פ גם בכך שהפסיקה לרדוף משתפי פעולה עם ישראל, וזאת כדי להביא לחיסול מפקדי האינתיפאדה, כך פורסם בכרוז שהופץ ברש"פ אחרי חיסולו של מחמוד אבו הנוד. בכרוז הזה תקפה הזרוע הצבאית של החמאס בחריפות את הרשות, את ערפאת, ואת מפקדי הביטחון הפלשתיניים, בעיקר את אמין אל הינדי, את ג'יבריל רג'וב, את עבדל ראזק מג'יידה, וחאג' עיסמאעיל, והאשימה אותם שהם שכירי חרב מושחתים, שעובדים למען ישראל ולמען האינטרסים האישיים שלהם.
