

צה"ל שב בליל שבת לשטחי A בג'נין והידק את הכיתור סביב שכם.

כזכור צה"ל יצא מאזור ג'נין בלילה שבין יום ב' ויום ג', כמחווה, כך נמסר, לקראת בואו של השליח אנתוני זיני. הנסיגה סיימה אז את נוכחות צה"ל בשש ערים בשטחי A, שהחלה כזכור לאחר רצח השר רחבעם זאבי הי"ד לפני כחודש וחצי.

הפיגועים בעפולה וליד מחנה 80 הביאו את מערכת הבטחון לשוב ולכתר את הערים ולהדק את הכיתור סביב הערים שמהן, על פי ההערכות, אמורים לצאת פיגועים בישראל.

על הידוק הכיתור סביב שכם וג'נין והמשך כיתור כל ערי הרש"פ האחרות הוחלט בשל המשך ההתרעות הרבות על כוונת ארגונים פלשתיניים שונים להוציא לפועל פיגועים- בירושלים, בבאר שבע ובקו התפר.
החשש מפני הבאות הביא את שר הבטחון ואת סגניתו דליה רבין פילוסוף לפגישה דחופה עם זיני, ביום שישי. בפגישה זו שהיתה מחוץ ללוח התכנון המקורי של השליח האמריקני הביאו השר וסגניתו לידיעתו את הסימנים המורים כי הרש"פ מסירה כל רסן מארגון הטרור שלה- הפתח', ומארגוני הטרור האסלאמיים. ארגוני הטרור שמו להם למטרה, כך הם אמרו לזיני, להסלים את המצב ולהכשיל את שליחותו. הם הביעו בפניו את החשש מהעומד להתרחש באזור, אם ערפאת לא ינקוט פעולה נגד ארגוני הטרור בשטחי הרש"פ.


