

מאז הגיע השליח האמריקני גנרל בדימוס אנתוני זיני לאיזור ב-48 השעות האחרונות, החריף ערפאת את פעולות הטרור. כך אמר ראש הממשלה אריאל שרון אתמול בלילה לכתבים במטוסו, זמן קצר לפני המראתו לארה"ב.

"זהו ניצול ציני מצידו של ערפאת את המצב שנוצר. הטרור גבר ב-48 השעות האחרונות ויש לנו 7 הרוגים ויותר מחמישים פצועים.

ראש הממשלה שרון אמר כי קיים התייעצויות סמוך לחצות בנתב"ג עם שר הבטחון בנימין בן אליעזר, עם הרמטכ"ל שאול מופז ועם בכירים נוספים והנחה את צה"ל לפעול נגד המחבלים, בין אם מדובר באנשי הרש"פ ובין אם בארגוני טרור אחרים המופעלים ומתואמים עם כוחותיו ערפאת.

"חשבתי שאולי לא אסע אבל אחרי התייעצות סברתי שכדאי לצאת כדי להבהיר את עמדתנו ולפיה ישראל לא תנהל שום מו"מ מכל סוג לפני שיהיה שקט וערפאת ילחם בטרור. זו השקפתינו וכך ננהג", אמר שרון.

ראש הממשלה הוסיף כי ישראל רואה בערפאת אחראי ישיר לפעולות הטבח והחבלה ותפעל להפסקת פעולות טרור אלה.

במערכת הבטחון הדגישו לאחר הפיגוע ליד מחנה 80, כי הפיגוע הוא עוד הוכחה לכך שהרשות הפלשתינית לא עושה שום פעולה כדי לעצור את שלל הארגונים הפלשתינים העוסקים בפיגועי ירי ובפיגועי תופת ובמרכזם החמאס, הג'יאהד האסלאמי, הפתח', התנזים והחזית העממית.
