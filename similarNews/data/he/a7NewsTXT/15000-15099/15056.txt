

הלילה פוצצו שני מחבלים מתאבדים את עצמם במדרחוב בן יהודה בירושלים. המחבלים הפעילו את המטענים שברשותם באזורים הומי אדם, דבר שגרם למספר רב של נפגעים. הפיצוצים ארעו במרחק של כ-50 מטרים אחד מהשני.

בפיגוע נרצחו 10 בני אדם ונפצעו כ-180, מהם 17 במצב קשה עד אנוש, והשאר בינוני וקל.

אמבולנסים רבים הגיעו למקום והחלו לפנות את הנפגעים לבתי החולים בעיר: ביקור חולים, הדסה עין כרם ושערי צדק.

דקות אחדות לאחר מכן כשכוחות ההצלה והבטחון היו עסוקים בפינוי הפצועים התפוצצה מכונית תופת ברחוב לונץ. עדיין לא ברור אם היו נפגעים מהפיצוץ אך הדבר גרם לבהלה אדירה.

בשעת מסירת הידיעה עדיין נמצאים כוחות משטרה רבים במקום. חבלנים סורקים מכוניות מחשש למטענים נוספים המוטמנים בהם. רחוב יפו נסגר לתנועת כלי רכב. התנועה היחידה היא של כוחות משטרה ואמבולנסים שעדיין מחפשים נפגעים נוספים.

מפקד מחוז ירושלים ניצב מיקי לוי אמר בתידרוך לכתבים כי מדובר בשני מחבלים מתאבדים שהתפוצצו בו זמנית במרחק של כ-50 מטרים אחד מהשני ברחוב בן יהודה כשעל גופם מטען רב עוצמה שכלל ברגים, מסמרים, ואומים. כתוצאה מהרסס נפגעו רבים. בפיצוצים הראשונים שאירעו ברחובות בן יהודה ורחוב לונץ נהרגו 6 אזרחים ונפצעו עשרות. בפיצוץ השלישי- של מכונית התופת- נפצעו נוספים.

למקום הפיגועים הגיע השר לביטחון פנים, עוזי לנדאו, מפכ"ל המשטרה, רב ניצב שלמה אהרונישקי, וסגל הפיקוד של המשטרה.

איש קבע בצה"ל סיפר לכתבת עתי"ם כשידיו מגואלות בדם כי עמד סמוך לבית קפה כאשר שמע פיצוץ אדיר: "רצתי למקום האירוע, ראיתי הרבה פצועים על הקרקע ניגשתי לאחד מהם הוא היה מלא דם לא יכולתי לעזור לו לא היה מה לעשות. הוא מת לי בידיים".

מספרי מוקדי החירום:
בית החולים שערי צדק 1255125
בית החולים ביקור חולים 1255123
עיריית ירושלים 02-5314600
