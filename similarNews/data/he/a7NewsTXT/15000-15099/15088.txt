

ראש הממשלה אריאל שרון פנה במוצאי שבת לנשיא ארה"ב ג'ורג' בוש וביקש להקדים את זמן הפגישה ליום א'. הפגישה תתקיים בבית הלבן ביום א' בשעה 12:00 שעון וושינגטון, ולבקשת רה"מ היא תתקיים בארבע עיניים. מיד אחריה ייצא שרון חזרה ארצה.

ראש הממשלה קיים מאז היוודע דבר הפיגוע בירושלים התייעצויות וקיבל עידכונים על הנעשה בארץ באמצעות מזכירו הצבאי. כן שוחח שרון במהלך הלילה מספר פעמים עם שר הבטחון בן אליעזר ושר החוץ פרס. הבוקר יקיים הקבינט בראשות שר החוץ פרס, ישיבה מיוחדת כדי לדון בהשלכות הפיגוע. הישיבה נערכת בתיאום עם רה"מ.

מקורות מדיניים בכירים אמרו לפנות בוקר כי רה"מ שרון מטיל על יאסר ערפאת אחריות מלאה על הפיגוע במידרחוב מפני שאינו נוקט בצעד כלשהו לסיכול הטרור הפלשתיני.

זאת ועוד, "זהו נסיון ברור לפגוע בשיחות להפסקת האש ולחבל במשימתו של זיני. הדבר מוכיח את קיומה של קואליציית טרור בראשות עראפת", הוסיפו המקורות.

בתשובה לשאלות כתבים אמר מקור בכיר בפמליית רה"מ כי השיחה בין שרון לבוש חשובה מאד ולכן היא הוקדמה אך לא בוטלה. עוד הוסיף המקור כי לא היתה זו טעות לצאת משטחי A בערי הרש"פ, למרות ההתרעות הרבות, שלא היו ממוקדות.

המקור נשאל מדוע לא מצא רה"מ לנכון לצאת בהצהרה לציבור לאחר הפיגוע. לדברי המקור הפיגוע ארע סמוך לחצות ובשעות האחרונות היה שרון עסוק בהתייעצויות קדחתניות בנושא.

בטרם צאתו הבהיר רה"מ בשיחה בנמל התעופה בן גוריון כי ישראל לא תנהל משא ומתן מכל סוג שהוא לפני שיהיה שקט ולפני שערפאת ילחם בטרור. שרון הודיע, כי הורה לצה"ל לפעול נגד המחבלים בין אם מדובר באנשי הרש"פ או בארגוני טרור אחרים הפועלים ומתואמים עם כוחותיו של ערפאת.
שרון ציין, כי מאז בואם של זיני וברנס, החריף ערפאת את פעילות הטרור נגד ישראל וכי זהו ניצול ציני מצידו בשל המצב שנוצר. עוד הוסיף שרון כי מאז בואה של המשלחת מארה"ב - נהרגו 7 ישראלים ונפצעו 50 איש בפיגועי טרור.

ראש עיריית ניו יורק היוצא רודולוף ג'וליאני התקשר ושוחח עם ראש הממשלה שרון. ג'וליאני הביע בפני שרון את צערו ותנחומיו על הרוגי הפיגוע.


