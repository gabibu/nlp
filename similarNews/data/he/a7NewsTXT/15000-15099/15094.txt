

מזג האוויר הקשה בצפון הארץ גרם לפקקי תנועה רבים באזור חיפה, שסבלה ביום ו' בצהריים מהצפות.
כביש מס' 2 סמוך למחלף זיכרון יעקב צפונה נחסם לתנועה בשל הצפות. התנועה הופנתה לכיוון הכביש הישן חיפה- ת"א, דבר שגרם לפקקי תנועה באזור צומת פרדיס.

גם בכניסה לתל חנן שבנשר היתה הצפה של מים שגרמה לשיבושי תנועה קשים. כך גם בעיר התחתית בחיפה, שתושבי עשרות בתים בה ובתל חנן ביקשו סיוע משרותי הכיבוי בחיפה בשל הצפות שארעו בדירותיהם בשל גשמים עזים. כמו כן התקבלו עשרות קריאות מנהגים שנתקעו במקומות שונים בעיר ואשר ביקשו את סיוע הכבאים בחילוצם.

עומס תנועה כבד היה ברחוב יפו, מתחנת אגד עד הצ'ק פוסט, בשל מספר כלי רכב שנתקעו בשלוליות הגדולות והעמוקות באזור. כמו כן נרשם עומס תנועה באזור מרכז חורב לכל הכיוונים, ממעונות גאולה לכיוון ורדיה ובכביש 58. מספר כבישים נוספים בקריית מוצקין נחסמו אף הם.

גשמי זעף יורדים החל מיום שישי בצהרים בגליל ובגולן. מדובר בגשם החזק ביותר שירד באזור הגליל מאז החלה עונת הגשמים. האזור כולו כוסה בערפל כבד ונמסר על כמה תאונות דרכים קלות שארעו ביום שישי אחה"צ בכמה מקומות בצפון הארץ.

בחברת "מקורות" מקווים מאוד שהגשמים יימשכו גם בימים הקרובים מאחר שלכנרת חסרים עוד מיליארד מטרים מעוקבים של מים שהם למעלה מ-6 מטרים כדי שהכנרת תגיע למיפלס המירבי שלה.


