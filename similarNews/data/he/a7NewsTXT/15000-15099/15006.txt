

אמש סמוך לשעה 8:00 נרצחו שלושה ישראלים ו-6 נפצעו, אחד מהם באורח בינוני והשאר קל, כתוצאה מפיצוץ מטען רב עוצמה שהפעיל מחבל מתאבד באוטובוס "אגד" בקו 823 בצומת מחנה 80 סמוך לכרכור.

האוטובוס יצא כמאסף בדרכו מנצרת עילית לתל-אביב. מבדיקת מערכת הבטחון עולה כי המחבל עלה לאוטובוס בצומת אום אל פחם כשבידו תיק ופוצץ את מטען החבלה בצומת מחנה 80.

מפכ"ל המשטרה, רב-ניצב שלמה אהרונישקי מסר בתדרוך עיתונאים במקום הפיגוע, כי מדובר במטען גדול יחסית. "הפיגוע הזה ותוצאותיו מזכירים פיגועים אחרים שהיו באוטובוסים. אנו בודקים כעת את הפרטים ומנסים לתחקר את הנהג שנפצע קל ונוסעים נוספים. אנו בתחילת החקירה".

כתב עתי"ם מוסר, כי לדברי הפרמדיק שהגיע למקום תוך דקות אחדות לטפל בנפגעים, הוא טיפל בחמישה פצועים שהיו בסמוך לאוטובוס. "נכנסנו גם לתוך האוטובוס כדי לבדוק אם יש שם פצועים והנהג אמר שהוא הסיע כחמישה בניאדם. המראה של האוטובוס היה זוועה", סיפר הפרמדיק.

על הפיגוע ליד מחנה 80 לא היתה התרעה מוקדמת, אולם היו התרעות כלליות יותר על חוליות חבלה המבקשות לצאת מג'נין לפיגועים בתוך שטחי הקו הירוק.

על-פי הערכות, ברור כי דרושה יכולת טכנית להכנת מטען החבלה והצלחה של המחבלים לגייס מחבל מתאבד לביצוע הפיגוע. לכן, סביר להניח כי המחבל היה חלק מחוליה שסייעה לו להצטייד במטען החבלה ולהגיע לאזור העיר אום אל פאחם, שם המחבל עלה לאוטובוס "אגד".
