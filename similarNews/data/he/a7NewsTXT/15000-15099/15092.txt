

הרמטכ"ל רב-אלוף שאול מופז אמר במוצאי-שבת בכנס של המכללה האקדמית נתניה במעלה החמישה כי הרשות הפלשתינית היא שמובילה את פעילות הטרור, דבר ההופך אותה לרשות טרוריסטית. מופז הוסיף: "לא קיימת כל כוונה אמיתית של הרשות להילחם בטרור, ויש מצידה כפל לשון בנושא זה. בפועל אין מאמצים [נגד פעולות הטרור] והתוצאות גרועות ביותר". להערכתו של הרמטכ"ל, המערכה עם הפלשתינים תהיה ארוכה ולא ניתן לנבא את מועד סיומה.

לדברי הרמטכ"ל, לא די במילה "הפסקת-אש" וכי יש לעמוד על הפסקה מוחלטת של הטרור מצד ערביי יש"ע. הוא הוסיף, כי מנגנוני הבטחון של הרשות עצמם שותפים לטרור וכי הרש"פ רצתה בתחילת הלחימה לגרור את ישראל להסלמה אזורית ולבינאום הסכסוך, אך לישראל אין כל אינטרס להביא להסלמה אזורית.

בהתייחסו למאמצי ארה"ב להביא לשקט באזור אמר מופז, כי לוושינגטון יכולת השפעה, בעיקר אחרי אירועי ה-11 בספטמבר, שנתנו לארה"ב תמונה ברורה יותר על משמעות הטרור.

בהתייחסו לנעשה בגבול הצפון אמר מופז, כי הסורים מאפשרים לחיזבאללה לפעול נגד צה"ל והם נתמכים על-ידי איראן, המעוניינת להשמיד את ישראל ולהפוך את לבנון למדינת הלכה שיעית. הרמטכ"ל הביע דאגה מניסיונות של מדינות באזור- ובהן איראן ועיראק- להתחמש בנשק לא-קונבנציונלי.


