

הבוקר בעקבות פיגוע התופת ההמוני בו נרצחו 10 ונפצעו כמאה שמונים, ברובם בני נוער, אמר השר ליברמן כי אם לא יהיה שינוי מהותי במדיניות הממשלה הם יפרשו.

לדברי ליברמן אין בכוונתו להמתין זמן רב, וכי הוא דורש שינוי מיידי במדיניות הממשלה כלפי הטרור.
ליברמן הוסיף כי הוא דורש שההחלטות שהתקבלו בקבינט לאחר רצח השר זאבי היד ימומשו מיידית.
כזכור הקבינט החליט שאם הרש"פ לא תעצור ותסגיר את רוצחי השר ואת שולחיהם היא תוכרז כ"רשות התומכת בטרור", עם כל המשמעויות הכרוכות בכך.

בתגובה לפיגוע אמר השר אלי ישי, המתלווה אל רה"מ שרון במסעו בארה"ב, "ישראל אינה עוסקת בשאלה האם להשאיר את ערפאת בראש הרשות. זה עניינם של הפלשתינים, אך ישראל צריכה לקבל החלטה האם צריך להביא לקריסת הרשות הפלשתינית, וייתכן שזה יהיה הכרחי". השר ישי אמר את הדברים בתדרוך לכתבים במלון בו שוהה ראש הממשלה בניו יורק.

השרים ישי ומתן וילנאי שהו עם ראש הממשלה בעת שקיבל את הדיווח על הפיגוע במידרחוב. השניים קיימו התייעצויות עם שרון. וילנאי אמר כי המליץ לראש הממשלה לנסות ולקיים מוקדם מהמתוכנן את הפגישה עם הנשיא בוש.

השר וילנאי אמר כי אין מדובר עוד באינתיפאדה. "מאז אוקטובר 2000 זו פשוט מתקפת טרור על ישראל, כאשר ברור שיש חלוקת עבודה בין הגופים השונים", אמר.

השר ישי אמר: "כרגע ערפאת קובע מי עושה ובאיזה מקום. מדובר באדם שיש לו דריסת רגל באירופה ובמקומות אחרים ואשר נותן חסות לטרור. אנו צריכים לקבל החלטה כיצד להתייחס לרשות הפלשתינית ובאיזה שלב לעצור את מטוסו של ערפאת". סתם ולא פירש.


