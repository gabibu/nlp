

הלילה פוצצו שני מחבלים מתאבדים את עצמם במדרחוב בן יהודה בירושלים. המחבלים הפעילו את המטענים שהוטמנו על גופם באזור הידוע כאתר בילוי המוני של בני נוער במוצאי שבת. המחבלים התפוצצו באותו זמן במרחק של כ 50 מטרים אחד מהשני. הפיצוצים גרמו למספר רב של נפגעים: 10 נרצחו ו כ 180 נפצעו, מהם 17 במצב קשה עד אנוש, השאר בינוני וקל.

אמבולנסים רבים מאזור ירושלים הוזעקו ובשלב מסויים הגיעה תגבורת מהשפלה. האמבולנסים פינו את הנפגעים לכל בתי החולים בעיר: ביקור חולים, הדסה עין כרם ושערי צדק.

בעוד כוחות ההצלה והבטחון עוסקים בפינוי הפצועים, התפוצצה מכונית תופת ברחוב הרב קוק. בפיצוץ זה נפגעו שני אנשים אך הוא גרם לבהלה ומנוסה המונית.

מפקד מחוז ירושלים ניצב מיקי לוי אמר בתידרוך לכתבים כי במטענים רבי העוצמה אותם נשאו המחבלים מתאבדים היו גם ברגים, מסמרים, ואומים. בראיון לערוץ 1 אמר פרופ' יהונתן הלוי מנהל בית החולים שערי צדק כי אותה "פסולת בנין" שהוחדרה למטענים, גרמה לפציעות פנימיות קשות שהצריכה ניתוחים מסובכים להוצאתם.

למקום הפיגועים הגיע השר לביטחון פנים, עוזי לנדאו, מפכ"ל המשטרה, רב ניצב שלמה אהרונישקי, וסגל הפיקוד של המשטרה.

איש קבע בצה"ל סיפר כשידיו מגואלות בדם כי עמד סמוך לבית קפה כאשר שמע פיצוץ אדיר: "רצתי למקום האירוע, ראיתי הרבה פצועים על הקרקע ניגשתי לאחד מהם הוא היה מלא דם לא יכולתי לעזור לו לא היה מה לעשות. הוא מת לי בידיים".


