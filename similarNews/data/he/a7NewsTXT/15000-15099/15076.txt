

במדרחוב בן-יהודה בירושלים היום בבוקר מנסים לחזור לשגרה. בעלי החנויות הגיעו למקום כדי לבדוק את הנזק שנגרם לחנויות. במקום נמצאים אנשי מס רכוש וחברת חשמל המסייעים לבעלי החנויות והעסקים לאמוד את הנזקים ולתקן את הדרוש תיקון. שוטרים היו כל הלילה במקום כדי למנוע ביזה מחנויות שחלונות הראווה שלהן התרסקו.

לחנות מזכרות ברחוב בן-יהודה נגרם נזק כבד. בעלי החנות חוששים מכך שקונים רבים יחדלו להגיע למרכז העיר ופרנסתם תפגע. בעל החנות אדי דואק אמר לכתב עתי"ם, כי בדרך כלל החנות שלו פתוחה במוצאי שבת, אך אתמול החליט להשאר בבית בשל מיעוט התיירים והחלטתו שאין טעם לפתוח את החנות וכך לדבריו, חייו ניצלו.

מהביטוח הלאומי נמסר לעתי"ם, כי נפתח מוקד חירום לנפגעים בפיגוע ובני המשפחות. שני מספרי טלפון עומדים לרשות הציבור: 02-6755422 ו-02-6755480. (עתי"ם)


