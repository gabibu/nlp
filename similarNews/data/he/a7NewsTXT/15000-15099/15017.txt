

במהדורה שתצא לדוכנים ב-2 בדצמבר יפרסם השבועון הפולני "וופרוסט" ראיון עם מנהיג הטליבאן המולא מוחמד עומר.

בראיון שנערך ביום שישי שעבר נאמר כי לדברי המולא "40 אלף טליבאן באפגניסטן מצוידים היטב, והם לוהטים מרצון להילחם". "ניתקנו מוקדם מדי, אולי, את הקשרים של אוסאמה [בין לאדן] ושל אנשיו עם העולם החיצוני, וזאת בשל לחץ הארגונים הבינלאומיים. כעת הוא אינו יכול אפילו להתקשר למשפחתו", אמר המולא.

בהמשך דבריו אמר עומר לכתב השבועון, אחד משלושת השבועונים החשובים בפולין, כי "אנו מחמשים את ידידינו [אנשי "אל קאעידה"] כדי להכין אותם טוב יותר לג'יהאד. אמריקה יכולה להמתין להפתעות רבות", הוסיף.

עורך חדשות החוץ של השבועון יארוסלב גיזינסקי אמר כי הראיון הושג "בדרך מורכבת ביותר, ובזכות מתווכים שונים", אולם הוא הוסיף: "איני מטיל כל ספק באותנטיות שלו". העיתונאי הפולני הנריק סוקאר, המתמחה בנושא אפגניסטן, ניהל את הראיון הטלפוני ביום שישי שעבר. השיחה נמשכה 15 דקות, בעזרת "מתווך שהאזין לשאלות, והחזיר את תשובותיו של עומר".

לדברי גיזינסקי, "עומר לא החזיק את הטלפון בידו, ולא דיבר ישירות לשפופרת, ומשום כך אין למערכת השבועון הקלטה של קולו".
