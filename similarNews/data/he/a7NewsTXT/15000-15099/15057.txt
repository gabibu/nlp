

ראש הממשלה אריאל שרון פנה במוצאי שבת לנשיא ארה"ב ג'ורג' בוש וביקש להקדים את פגישתם ליום א'. הפגישה תתקיים בבית הלבן ביום א' בשעה 12:00 שעון וושינגטון בארבע עיניים. אחריה ייצא שרון חזרה ארצה.

ראש הממשלה קיים מאז היוודע דבר הפיגוע בירושלים התייעצויות וקיבל עידכונים על הנעשה בארץ באמצעות מזכירו הצבאי. כן שוחח שרון במהלך הלילה מספר פעמים עם שר הבטחון בן אליעזר ושר החוץ פרס. שר החוץ יכנס ביום א' בבוקר את הקבינט, בתיאום עם שרון, כדי לדון בהשלכות הפיגוע.

מקורות מדיניים בכירים אמרו ביום א' לפנות בוקר כי רה"מ שרון מטיל על יאסר ערפאת אחריות מלאה על הפיגוע במידרחוב מפני שאינו נוקט בצעד כלשהו לסיכול הטרור הפלשתיני.

זאת ועוד, "זהו נסיון ברור לפגוע בשיחות להפסקת האש ולחבל במשימתו של זיני. הדבר מוכיח את קיומה של קואליציית טרור בראשות עראפת", הוסיפו המקורות.

בתשובה לשאלות כתבים אמר מקור בכיר בפמליית רה"מ כי לא היתה זו טעות לצאת משטחי A בערי השטחים, למרות ההתרעות הרבות- שלא היו ממוקדות. לדברי המקור השיחה בין שרון ובוש חשובה מאוד ועל כן לא בוטלה.

המקור נשאל מדוע לא מצא רה"מ לנכון לצאת בהצהרה לציבור לאחר הפיגוע. לדברי המקור הפיגוע ארע סמוך לחצות ובשעות האחרונות היה שרון עסוק בהתייעצויות קדחתניות בנושא.

ראש עיריית ניו יורק היוצא רודולוף ג'וליאני התקשר ושוחח עם ראש הממשלה שרון. ג'וליאני הביע בפני שרון את צערו ותנחומיו על הרוגי הפיגוע.(
