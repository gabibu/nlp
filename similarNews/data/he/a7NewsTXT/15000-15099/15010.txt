

אתמול שודר בתחנת אל-ג'זירה ראיון עם סגן נשיא עיראק טהא יאסין רמדאן. לשאלה אם עיראק תגיב על מתקפה אמריקאית נגדה בשיגור טילי סקאד לעבר ישראל, כפי שעשתה במלחמת המפרץ, ענה ראמדן "אי אפשר לשלול מאף מדינה העומדת בפני תוקפנות אמצעי כלשהו להגנה עצמית... זו זכות לגיטימית". עוד הוסיף שארה"ב תשלם מחיר כבד על תוקפנות נגד עיראק.

במפגשו עם בוש יבקש רה"מ שרון לדעת מהן תכניותיה ארוכות הטווח של ארה"ב בנושא העיראקי, והאם כוונותיה ללחוץ על משטרו של סאדאם עד להפלתו, או שמא תסתפק בחידוש פעילותם של משקיפי האו"ם בשטח עירק.

שרון יבהיר לבוש כי ישראל שומרת את הזכות להגן על עצמה אם תתקיף אותה עירק.
תת אלוף בדימוס אהרון לב רן, מומחה לענייני ביטחון ואסטרטגיה, אמר אתמול בתכנית "בוקר בשבע" כי למרות הצהרותיו התקיפות של בוש, המעידות על רצונו לתקוף את עיראק, עומדים בדרכה של ארה"ב לא מעט בעיות ומכשולים.

לדבריו, לא רק מדינות ערביות "שוליות", כלשונו, מביעות התנגדות לכך, אלא גם מדינות כגון גרמניה וצרפת. נשיא גרמניה שרדר אמר שלשום כי הוא "אינו מאושר" מהמהלך. לב רן אמר כי לדעתו לפני שארה"ב תשקול יציאה ממשית לפעולה צבאית נגד עיראק היא תפעיל עליה לחץ מדיני, בעיקר ילחצו עליה לקבל משקיפים או סנקציות חכמות.

עם זאת, אומר לב רן לאחר פיגוע התאומים קשה מאד לחזות דברים מראש, ולכן גם אם ארה"ב תתקיף את עיראק, גם אז הוא מטיל ספק אם היא תשגר טילים לעבר ישראל. שיגור זה יצדיק, לדבריו, את המתקפה שבוש שש אליה מלכתחילה, ויציב את סאדאם בעמדה בינלאומית כמי ששיקר, ושההתקפה מגיעה לו.
