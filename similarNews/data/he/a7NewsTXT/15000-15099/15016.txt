

אתמול הושג הסכם בין המרצים הבכירים באוניברסיטאות לבין האוצר, ועל פיו יקבלו המרצים תוספת של 4.3% למשכורתם לשנתיים שבין דצמבר 1999 לדצמבר 2001, וזאת בתוספת לפנסיה התקציבית.
דרישתם המקורית של המרצים בתחילת השביתה לפני כחודש הייתה פיצוי בסך 16 אחוזים על שחיקת שכרם, לתקופה של שלוש שנים.

מהאוצר נמסר כי בשל שחיקת שכרם בשנתיים האחרונות יקבל הסגל האקדמי הבכיר פיצוי של 3 אחוזים בינואר הקרוב. היתרה שעומדת על כאחוז אחד תתקבל במהלך 2002, ובפריסה. כמו כן הוסכם על הקמת צוות עבודה שיעסוק בנושא הפנסיה.

פרופ' אסא ליפשיץ, יו"ר המועצה המתאמת של הסגל האקדמי הבכיר, אמר כי בשל המצב במשק, ובגלל הלחץ בדעת הקהל הסתפקו המרצים בהסכם זה שהציע להם האוצר. "בימים כתיקונם לא הייתי מוכן להתפשר על ההסכם שהוצע לנו, אבל בהתחשב במצב, בפיטורין במשק ובקיצוצים בכל מקום, ובהתחשב בקריאות ובמאמרים שהתפרסמו על השביתה בעיתונות - החלטנו שזה מה שאפשר להשיג במצב הקיים, והגענו למסקנה שאין זה מוצדק לשבות חודש נוסף רק כדי לקבל אחוז אחד נוסף", אמר פרופ' ליפשיץ.
