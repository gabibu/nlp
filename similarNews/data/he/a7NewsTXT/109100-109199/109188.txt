

מחמוד א-זהאר, מבכירי החמאס, אומר כי נסיגת ישראל הצפויה מעזה היא ניצחון לחמאס. בראיון לעיתון הבריטי "טיימס" אמר א-זהאר כי לוחמי האינתיפאדה הם שאילצו את ישראל לצאת מעזה ומצפון שומרון.

לדבריו, ישראל לא נסוגה בעקבות משא ומתן, בשל רצונה הטוב או עקב לחץ של הקהילה הבין-לאומית, אלא בגלל ארגון החמאס. א-זהאר סירב להתייחס לשאלה כיצד ינהג חמאס לאחר הפינוי, ואמר כי קודם יש לראות כיצד תנהג ישראל ואם מדובר בנסיגה של ממש.

קצין בכיר אמר בתחילת השבוע שאחרי ביצוע ההתנתקות צפויה הסלמה בעימות עם הפלסטינים ביהודה ושומרון.

בצה"ל מעריכים שהמחבלים ירצו לשחזר את הצלחת הנסיגה מעזה גם ביו"ש ולכן צפויה התפרצות אלימה כדי להביא למצב שצה"ל יסוג חד צדדית גם משטחי יו"ש.

כתבנו חגי הוברמן מציין כי בצה"ל מודאגים מאד מהכמות האדירה של הברחות אמצעי הלחימה בחודשיים האחרונים ליהודה ושומרון מכייוון סיני דרך הנגב אל דרום הר חברון.

מדובר בנשק נגד טנקים כמו מטולי RPG וחומר נפץ תקני שיכול לאפשר ייצור מטענים כמו ברצועת עזה.

