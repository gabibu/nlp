

מהפיכה בשיטת הסיוע של משרד התיירות לעמותות התיירות: שר התיירות, אברהם הירשזון, החליט לבטל את התמיכה השנתית בעמותות התיירות האיזוריות בשיווק תיירות הפנים.

שיטת העבודה החדשה, שגובשה על ידי צוות מיוחד של משרד התיירות, אמורה לתת מענה משמעותי יותר למדיניות משרד התיירות, בנושא שיווק תיירות פנים ותקצר את ההליכים הביורוקראטיים לקבלת הסיוע.

כתבנו קובי פינקלר מוסר שבשנים האחרונות חל גידול לא חיובי במספר העמותות והגופים לשווק תיירות פנים, עד כדי פגיעה ביעדים התיירותיים. שר התיירות קובע כי הסיוע של משרד התיירות יינתן מעתה למרחבי תיירות איזוריים, שבהגדרתם עונים בצורה טובה יותר לצורך השיווקי של משרד התיירות. קברניטי המשרד הם שיקבעו את ההקצאה למרחבים השונים בהתאם למדיניות המשרד.

השיטה החדשה מגדירה 10 מרחבי תיירות חדשים במקום 18 עמותות התיירות שפעלו עד כה.
שר התיירות, אברהם הירשזון, מציין שהשיטה החדשה תואמת את מדיניות החשב הכללי במשרד האוצר לנושא תמיכה בעמותות. לדבריו, במצב הישן, לא היה ברור אם התיירות נועדה לשרת את העמותות או שהעמותות קמו לשרת את התיירות. השר הירשזון אמר שהשיטה החדשה "תסייע בשמירה על רמת ההכנסות הגבוהה מתיירות פנים ואף תגדילן".
