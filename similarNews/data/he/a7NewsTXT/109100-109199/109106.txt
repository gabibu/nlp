

בדיון שקיימה וועדת החוקה של הכנסת על יישום חוק כבילת עצירים, קרע יו"ר הועדה ח"כ מיכאל איתן את דפי החוק במחאה וקבע: "המשטרה עושה צחוק מהחוק ומרוקנת אותו מתוכן".

ח"כ מיכאל איתן, יו"ר ועדת החוקה חוק ומשפט, קיים דיון מיוחד בעניין יישום חוק הסדרת הסמכות לכבילת עציר או אסיר במקום ציבורי, בעקבות הישנות מקרים בהם מובלים אנשים כבולים באזיקים בידיים וברגליים במקום ציבורי, בניגוד להוראות החוק, ובכך פוגעים בכבודו של אדם.

ח"כ מיכאל איתן הביא כדוגמה את פרסום תמונותיו של עו"ד אבישי לאור שהובל לבית המשפט בכפר סבא כשהוא כבול באזיקים בידיים וברגליים לאחר שנאשם בהונאת לקוחותיו.

רפ"ק עמוס שפירא, מפקד שלוחת שרון לשעבר שנתן את הפקודה לכבילה, הסביר לח"כ מיכאל איתן כי מדובר בעו"ד שהונה את לקוחותיו במיליוני שקלים ושעזב את הארץ, ללא כוונה לשוב וזאת כדי להימלט מהחוק. בשל כך, אמר רפ"ק שפירא, כי הנאשם היה בחזקת נמלט והיה חשש סביר כי יימלט שנית. הסבר זה קיבל את גיבוי נציגי המשטרה הנוספים שנכחו בדיון, אולם צוין כי לאחר פרסום תמונותיו של עו"ד לאור בתקשורת הורה נצ"מ אבי מנצור, ק. אח"ק מרכז, לערוך בדיקה לנסיבות הכבילה.

ח"כ מיכאל איתן הסב את תשומת ליבם של נציגי המשטרה לעובדה כי עו"ד לאור יצא מהארץ כחוק, בטרם הוצא כנגדו צו מעצר ולפיכך לא ניתן להתייחס אליו כאל נמלט. "אם אתם אומרים כי יש חשש שאדם יימלט כאשר הוא מובל לבית המשפט, כשהוא מוקף שוטרים וזאת כיון שהוא צפוי למאסר או שיצא מהארץ כחוק, אתם אומרים למעשה שניתן לכבול כל אדם המובל לבית המשפט. יתרה מזאת   חזקת ההימלטות צריכה להתקיים רק כאשר החשוד נמלט ממשמורת חוקית, ולא כאשר יצא מהארץ כחוק. לאור זאת מתבקשת אחת משתי המסקנות הבאות   או שאתם לא מבינים את החוק או שאתם עושים ממנו צחוק. בפועל אתם מרוקנים את החוק מתוכן".

כתבנו שמעון כהן מוסר כי בסיום דבריו קרע ח"כ מיכאל איתן את החוק, כאות מחאה על הדברים שנאמרו וביקש לסיים את הדיון.

לבקשת נציגי המשטרה נמשך הדיון על מנת להסביר את ההליכים המתקיימים במשטרה ליישום הוראות החוק. בסיום הדיון ביקש ח"כ מיכאל איתן לקבל דיווחים מהמשטרה, במשך שלושה חודשים, לגבי כל מקרה ומקרה שבו הוחלט לכבול עציר או אסיר במקום ציבורי.
(ש)
