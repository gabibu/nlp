

"ביום שאחרי ההתנתקות יהיה המצב ברמה המדינית חמור וגרוע יותר מהיום. הלחצים עלינו בעקבות התכנית יהיו משמעותיים בהרבה", מעריך שר החוץ סילבן שלום.

שר החוץ סילבן שלום מעריך שהמצב המדיני של ישראל יחמיר מאוד לאחר ביצוע תכנית הנסיגה מחבל עזה וצפון השומרון. "ביום שאחרי ההתנתקות יהיה המצב ברמה המדינית חמור וגרוע יותר מהיום. הלחצים עלינו בעקבות התכנית יהיו משמעותיים בהרבה. ישראל מדברת על גושי ההתיישבות אבל מבחינת העולם עלינו לחזור לגבולות 48". שלום השמיע את הדברים בפגישות סגורות שהוא עורך בשבועות האחרונים.

כתבנו בכנסת אריאל כהנא מציין כי הערכה דומה הציג לא מכבר האגף לניתוח מדיני במשרד החוץ. על פי הניתוח, הנסיגה הישראלית לא תביא להרפיית הלחץ המדיני מישראל אלא דוקא לתוצאה הפוכה. מדינות אירופה מפרשות את הנסיגה כצעד ראשון בלבד לקראת נסיגות נוספות בהמשך.

לאחר פגישת שרון בוש השבוע אמר הנשיא האמריקני כי הוא מקווה שלאחר ההתנתקות שרון "ישנה את גישתו בשאלה האם יש הגיון להמשיך את התהליך. אני מעריך שאנשים יגידו שהדמוקרטיה (בעזה) יכולה להחזיק מעמד". משמעות הדברים כי גם בוש מצפה שההתנתקות תהיה רק נסיגה ראשונה מבין נסיגות נוספות בהמשך.
