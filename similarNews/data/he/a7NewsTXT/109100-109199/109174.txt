

סטודנטים שתלו מודעות בדבר כנס בנושא העקירה באוניברסיטה חיפה, הופתעו לגלות שחלקם נתלשו, ועל חלקם רוססה הכתובת: "הפאשיזם לא יעבור".

ביום ראשון הקרוב יתקיים באולם ספדיה באוניברסיטת חיפה כנס בנושא "גירוש היהודים במבחן התבונה המדינית ושלטון החוק". הכנס שיתקיים בהשתתפות משה פייגלין, יו"ר חטיבת מנהיגות יהודית בליכוד, עורר מאז פרסומו הדים באוניברסיטת חיפה, בקרב חברי השמאל הקיצוני והערבים.

אתמול הופתעו הסוטדנטים באוניברסיטה לגלות שהמודעות שתלו הושחתו, חלקם נתלשו, ועל חלקם רוססה הכתובת: "הפאשיזם לא יעבור". המארגנים אומרים כי חברי תא חד"ש באוניברסיטה רמזו כי הכנס 'לא יעבור בשקט', וצפויות הפתעות והפרות-סדר לקראת הכנס ביום ראשון.

מוטי רבהון, חוקר באוניברסיטה, וממארגני הכנס הגיב על המהומה: "עקב האיומים מצד גורמים באוניברסיטה, אני קורא לקהל הסטודנטים וחברי הסגל האקדמי להגיע בהמוניהם לכנס, ולהוכיח לציבור כי החופש האקדמי וחופש הביטוי לא נפגעים בגלל איומים והפחדות. על כל מי שחשוב לו הדיון הציבורי בנושא ההתנתקות, בין אם הוא תומך בתכנית ובין אם לא, להגיע לכנס ולהוכיח כי סתימת פיות לא תהיה באוניברסיטת חיפה. הדיון יהיה תרבותי ויוכיח כי את השיח על תכנית ההתנתקות וגרוש היהודים אפשר לעשות בצורה מכובדת".

גורמי הבטחון באוניברסיטה מתכוננים לקראת הכנס, וכבר אסרו על מי שאינו סטודנט או חבר סגל להגיע לכנס.
