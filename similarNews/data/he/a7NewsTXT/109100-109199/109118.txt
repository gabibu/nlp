

בית הדין האזורי לעבודה בתל אביב הרשיע את מנהלי חנות "אי.די דיזיין" בצומת ירקונים בפתח תקוה בהעסקת עובדים יהודים בשבת בניגוד לחוק. אי.די דיזיין נמצאת בבעלות אליעזר פישמן, בעל השליטה ב'גלובס'.

הרשעתם באה לאחר פסיקת בג"ץ כי האיסור על העסקת עובדים בשבת אינו סותר את חוק יסוד חופש העיסוק מאחר שהוא הולם את ערכי המדינה.

כתבתנו רותי אברהם מוסרת כי השופטת שרה מאירי הרשיעה את אייל פישמן, אבי מאיר ויעקב בן-עזרא, מנהלי החברה המפעילה את חנות הרהיטים, לאחר שבביקור של פקחי משרד העבודה בחנות, נמצאו עובדים יהודים שהועסקו בה בשבת.

השופטת הוסיפה בהכרעת הדין כי דעתה אינה כדעת הנאשמים שטענו כי בחוק ובביצועו יש פגיעה בחופש העיסוק. "לטעמי האיסור על העסקת עובדים (יהודים) ביום השבת הולם את הערכים לפיהם הוקמה המדינה, כמדינה דמוקרטית ויהודית וכך הוא הן בהקשר הסוציאלי (הרווחה החברתית) והן בהקשר הדתי לאומי. החוק כיוון להגן על העובד ולטעמי גם על המעביד, כך שנהא כולנו במצב שוויוני, כך שכולנו נדרש ליום מנוחה מסוים עפ"י השתייכות דתית לאומית (ולא דוקא עפ"י האמונה האישית של העובד/מעביד)".

דיון בטיעונים לעונש נקבע ל 17 במאי.
