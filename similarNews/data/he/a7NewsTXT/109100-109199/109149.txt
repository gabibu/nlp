

בסיום ביקורו בארצות הברית התראיין ראש הממשלה, אריאל שרון, לרשת הטלוויזיה האמריקנית 'פוקס ניוז'. "איננו שוקלים פגיעה צבאית באיראן", אמר שרון.

לאחר שבפגישתו עם נשיא ארצות הברית השבוע דן ראש הממשלה באיום האיראני על האזור נשאל שרון על ההתייחסות הישראלית לאיום הזה והבהיר כי פתרון צבאי ישראלי אינו דבר שבא בחשבון. "אני שומע מפעם לפעם שישראל מתכננת לפגוע באיראן, וזה לא דבר שאנו שוקלים", אמר שרון והוסיף, "כמובן שאנו נוקטים אמצעי זהירות, ואנו צריכים להגן על עצמנו. אך לא ישראל היא זו שצריכה לפתור בעיה בינלאומית זו".

שרון נשאל על ידי המראיינת האם ישראל יודעת על אתרי גרעין נוספים באיראן, מלבד אלו הידועים לארצות הברית ועל כך הוא ענה כי "בסך הכול נראה שיש תמונה מלאה של מה שקורה שם. שיתוף הפעולה בין ישראל לארה"ב מספק את מה שצריך לדעת. לא נהיה מופתעים מההתפתחויות שם".
