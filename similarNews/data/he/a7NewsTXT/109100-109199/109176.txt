

בשנת 2004 נרשם גידול של 12% בהכנסות החקלאים לעומת שנת 2003, כך עולה מדו"ח שהכינה כלכלנית התאחדות חקלאי ישראל, רחל בורושק.

השיפור ברווחיות נרשם לאחר ששנת 2003 היתה קשה ביותר לחקלאות בשל ירידה חדה של 30% בהכנסות לעומת שנה לפני כן. המשמעות היא שלמרות השיפור, החקלאות עדיין לא חזרה לרמת הרווחיות של שנת 2002.

לדברי בורשק, השיפור בהכנסות נובע בעיקר מהענפים הצמחיים שהגדילו את הכמויות המיוצרות במידה ניכרת, וזאת לאור כמויות המים הגדולות יותר שעמדו לרשות הענף בשנת 2004. הגידול בכמויות התוצרת שהופנתה ליצוא היה משמעותי מאד   כ- 30% בממוצע. כ- 5% מכלל תוספת פדיון היצוא תרם יצוא תפוחי האדמה שייצא בשנה זו כמות כפולה מזו של השנה הקודמת, אולם ידוע כבר כי חלון הזדמנויות זה של יצוא רחב היקף של תפוחי האדמה הולך ונסגר.

מהדו"ח עולה שהכנסות החקלאים, לאחר ניכוי שכרם של העובדים השכירים וההוצאות האחרות, הסתכמו ב-2.3 מיליארד שקל, שהם 12.6% מתקבולי הענף. ככלל, שנת 2004 התאפיינה בגידול בהוצאות החקלאים על רכישת תשומות, מים ואנרגיה, אולם הגידול החד ביצוא החקלאי הביא לכך שבסיכום השנה גדלו הכנסות החקלאים ביחס לשנה הקודמת.

מזכ"ל התאחדות חקלאי ישראל, יוסטה בלייר, הדגיש שלמרות הנתונים הכלולים בדו"ח הממצא המרכזי הוא שהכנסות החקלאים עדיין נמוכות משנת 2002, וזאת כתוצאה מהעליה הניכרת בהוצאות החקלאים וכן מהטלת מס מעסיקים בשיעור של 8% שהפחית בחשבון הכולל סכום משמעותי של 86 מיליון שקל מהכנסות החקלאים.
