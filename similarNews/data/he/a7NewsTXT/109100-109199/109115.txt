

אתמול אחר הצהרים התקיימה הלווייתו של אהוד מנור בבית העלמין בבנימינה, סמוך לקברי הוריו ואחיו. למנור ספדו שרי ממשלה, אמנים רבים וחברים. "הכשרון של אהוד היה להיות נאהב", ספד לו חברו, ח"כ יוסי שריד.

בתום מסע לוויה שיצא מבית ילדותו של מנור בבנימינה אל בית העלמין, בו השתתפו אלפי אנשים, ולאחר שבנו יהודה קרא קדיש, נערך טקס פרידה בו שרו משיריו וספדו לו.

רבים מן הסופדים והשרים היו נרגשים ביותר ואף פרצו בבכי. הזמר חנן יובל שר את השיר 'ימי בנימינה' ובשורה האחרונה, "מה קרה לילד שנרדם בחול החם שיום אחד לפתע קם, נעלם", פרץ בבכי שנמשך גם כשירד מן הבמה.

הזמר מתי כספי שר את השיר 'מישהו' שמנור כתב והוא הלחין. "אמרת שאנחנו נשמות תאומות, אז אני היום מרגיש יתום ונכה", אמר כספי.

שר האוצר, בנימין נתניהו נשא דברים לאחר התנצלות על כך שלא הכין אותם מראש. נתניהו סיפר על הרקע המשותף של אהוד מנור ושלו כאחים שכולים ועל השיר שכתב אהוד על פי מכתביו של יוני נתניהו. "הוא קרא את ספר המכתבים ושלה מתוכו כמה שורות. רמי קליינשטיין הלחין את זה, והנה יוני. אהוד תפס בדיוק את הדמות בפשטות העמוקה שהייתה לו", סיפר נתניהו כשניכר עליו שהוא נרגש ביותר.

גם ח"כ יוסי שריד, מידידיו הקרובים של מנור ספד לו. "הוא היה חבר שלי 40 שנה, לפני שהיינו מי שאנחנו היום. בחיינו לא נפרדנו וגם כעת אנו לא נפרדים. אנו צריכים להביא בחשבון שהמוות גם משתתף בפגישות שלנו", אמר והוסיף כי הכשרון של אהוד היה הכשרון להיות נאהב. "קינאתי בו על כך", אמר.
