

פרס ישראל על מפעל חיים ותרומה מיוחדת לחברה ולמדינה לשנת התשס"ה יוענק לרב ישראל מאיר לאו, לתיאטרון "הקאמרי", ולסופר שבתי טבת, כך הודיעה היום שרת החינוך והתרבות, לימור לבנת.

השרה לבנת טילפנה לרב לאו אמש ובישרה לו על הפרס, הוועדת נימקה את החלטתה וכתבה כי הרב הוא ראש הגשר בין חלקי האומה, הרב מגשר בין יהודים שומרי מצוות ליהודים שאינם שומרים מצוות, הרב לאו מגשר בין יהדות ישראל ליהדות התפוצות.

עוד כתבה הוועדה כי מאחר והשנה מלאו 60 שנה לתום מלחמת העולם השניה, הרב מייצג את הסמל הלאומי והמעבר בין שואה לתקומה.

באירוע שנערך לפני כחודשיים בגני התערוכה בתל אביב, הציג הרב הראשי, ישראל מאיר לאו, את ששת הכרכים 'יחל ישראל' על מסכת אבות, בהקדמה לספריו כותב הרב לאו: "חסד מיוחד עשה הקב"ה עמי בכך שזיכני לעסוק בלימוד, חינוך והסברה של מילי דאבות, זה ארבעים שנה. בראשית דרכי ברבנות בבית הכנסת 'אור תורה' בדרום תל אביב, נקראתי במשך חמש שנים לבית הכנסת הגדול ברחוב אלנבי לדרוש בפרקי אבות בשבתות הקיץ. לאחר מכן הקפדתי חמש עשרה שנים להצמיד שעור בפרקי אבות לשעור בגמרא, שנהגתי ללמד בביכנ"ס 'תפארת צבי'. בתשע שנות כהונתי בנתניה, המשכתי במתן שעורים בפרקי אבות בהמשך לשעורי הגמרא בבית הכנסת הגדול 'שונה הלכות'.

השיחות על מסכת אבות זכו בס"ד להתעניינות רבה אשר כתוצאה ממנה נקבע שעור מיוחד, מדי יום שני בשבוע, בבית הכנסת 'היכל משה' בעיר. השעור משך ציבור מרחבי העיר ואף מחוצה לה ומקים בית הכנסת, ר' משה גולדשמיט מארה"ב, רווה נחת עד כי המריצני בתרומתו להקליט את השעורים ולתמלל אותם בתקוה כי יראו אור בספר למען זיכוי הרבים.

ההקלטות שנערכו שם הינן הבסיס הראשון עליו מושתת הספר 'יחל ישראל' על אבות. למעלה מחמש עשרה שנים חלפו מאז וגם בתפקידי כרב ראשי וראב"ד תל אביב- יפו וכרב ראשי לישראל הרציתי וכתבתי פעמים אין ספור בנושאים שיסודם בפרקי אבות", כתב הרב לאו.

פרס ישראל על מפעל חיים ותרומה מיוחדת לחברה ולמדינה הוענק גם לתיאטרון "הקאמרי" ולסופר שבתי טבת.
