

ההסתדרות פרסמה אתמול דו"ח מיוחד לחג הפסח על אי-תשלום השכר ברשויות המקומיות ממנו עולה שב-32 רשויות מקומיות יש עדיין חובות שכר לעובדים. "עדי אלדר מזלזל בפסקי דין וחסר רגישות", אמר יו"ר הסתדרות המעו"ף.

על פי הדו"ח, כ-8000 עובדים ב-28 רשויות עדיין לא קיבלו את משכורת חודש מרץ 2005. אלה מצטרפים ל-1000 עובדים ב-24 מועצות דתיות, שעל פי דו"ח ההסתדרות מהחודש שעבר, עדיין לא מקבלים את שכרם במשך חודשים רבים.

כמו-כן עולה מהדו"ח כי ב-15 רשויות לא קיבלו העובדים גם את משכורת פברואר 2005 וב-8 קיבלו העובדים רק חלק מהשכר לחודש זה. בכמה מועצות אחרות יש חובות שכר של כמה חודשים לעובדים.

יו"ר הסתדרות המעו"ף, ליאון מורוזובסקי, אמר היום כי "יו"ר המרכז לשלטון מקומי עדי אלדר, מזלזל בפסקי דין, עובר על החוק וחסר רגישות. אנו קוראים לשר הפנים לפתור את הבעיה באופן מיידי ולא לשחק ברגשות העובדים ובוודאי שלא לאפשר את המחדל לפיו אלפי עובדים יישארו ללא אפשרות להתכונן לחג. זו לא רק עבירה על החוק וזלזול בפס"ד של בית-הדין הארצי לעבודה, שקבע שתשלום שכר היא זכות שאין נעלה ממנה, אלא גם אטימות ושרירות לב".

מורוזובסקי מאשים גם את ראש הממשלה במחדל אי-תשלום השכר לעובדי המועצות הדתיות. "משרד ראש הממשלה והעומד בראשו, האחראים לתשלום השכר לעובדי המועצות הדתיות מסובבים את העובדים בכחש מזה חודשים. אני קורא לראש הממשלה להורות לראשי משרדו לשלם מיד את כל חובות השכר לעובדים". מורוזובסקי אמר שההסתדרות שוקלת לחדש את המאבק אם לא ישולמו לעובדים חובות השכר.
