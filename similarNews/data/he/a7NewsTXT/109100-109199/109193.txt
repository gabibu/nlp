

כתב אישום מתוקן נגד איש העסקים דוד אפל מוגש היום (ה) ע"י הפרקליטות לבית המשפט המחוזי בת"א. עפ"י התיקון, אפל לא יואשם במתן שוחד לרה"מ שרון ולאהוד אולמרט.

החלטה זו באה בעקבות החלטת היועמ"ש מני מזוז לסגור את תיק מיזם "האי היווני" נגד שרון ובנו גלעד.

פרקליט המדינה, ערן שנדר, הורה על תיקון כתב האישום נגד דוד אפל באופן שיימחקו ממנו שלושה אישומים, ובהתאם לכך יתוקן גם פרק המבוא לכתב האישום.
באישומים שנמחקו הואשם אפל במתן שוחד לראש הממשלה אריאל שרון, לשר אהוד אולמרט, ולנחמה רונן, מנכ"ל המשרד לאיכות המשרד לשעבר.

כאמור, ההחלטה התקבלה לאור החלטתו של היועץ המשפטי לממשלה בפרשת האי היווני, לאור ההחלטה שהתקבלה בעניינה של נחמה רונן ובעקבות השימוע שנערך לדוד אפל.

יצויין כי היועהמ"ש לממשלה מזוז אמר בזמנו כשהחליט לסגור את תיק האי היווני נגד שרון, כי יהיו לכך השפעות על התיק נגד אפל. הוא ציין כי קשה להאשים את אפל במתן שוחד ללא שנוטל השוחד לכאורה יואשם בלקיחתו.

במקביל להחלטה זאת, קיבל פרקליט המדינה החלטה על הגשת כתב אישום נגד ראש עיריית לוד, בני רגב, באשמה שלקח שוחד מדוד אפל וזאת בכפוף לשימוע.

כן הוחלט על סגירת התיק נגד מי שכיהן כראש המועצה המקומית גבעת שמואל ושנחשד בלקיחת שוחד מאפל ויתר הנאשמים מחמת חוסר בראיות.

