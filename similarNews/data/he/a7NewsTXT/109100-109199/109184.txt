

היום ייערך טקס חלוקת תעודת זהות ראשונה לתלמידי כיתה י' בבי"ס שיטים בערבה. "בני הנוער הם דור העתיד של המדינה ונשיאת תעודת הזהות מהווה אחראיות למעשיהם ועדות להפיכתם מילדים לבוגרים" אומר השר פינס.

תעודות הזהות הונפקו בלשכה למנהל האוכלוסין באילת, המנפיקה במסגרת הפרוייקט מאות תעודות זהות לתלמידים. בבית-הספר לומדים תלמידים מיישובי הערבה השונים: פארן, צופר, ספיר, עין יהב, עין חצבה ועידן.

הטקס, אשר יחל בשעה 10:30 וייערך במרכז ספיר שבערבה, מהווה שיאו של פרויקט 'להיות אזרח' המונהג בבתי-הספר ובמסגרתו פועל משרד הפנים, בשיתוף ובתיאום עם משרד החינוך, להנפקת תעודות הזהות הראשונות באופן מרוכז. ההליך מאפשר חלוקת תעודות הזהות הראשונות באמצעות המוסד החינוכי אליו משתייך התלמיד-ללא הגעה אישית ללשכה. במסגרתו, מתבקשים התלמידים להגיע עם הבקשות חתומות על-ידי ההורים, בצירוף תמונות, למזכירות בית הספר אשר יוצרת קשר עם לשכת מנהל האוכלוסין באזור מיקומה.

מנהל מינהל האוכלוסין, ששי קציר, ברך על הצעד וציין כי מדובר בפרויקט חשוב מאין כמוהו, שמטרתו היא חינוכית ומוסרית כאחד "הפרויקט נועד להקל על צעדיהם של הצעירים בטרם הפיכתם לשותפים מלאים בחיים האזרחיים".

"בני הנוער הם דור העתיד של המדינה ונשיאת תעודת הזהות מהווה אחראיות למעשיהם ועדות להפיכתם מילדים לבוגרים. משרד הפנים עושה כל שניתן להקל על בני הנוער בהליך קבלת תעודת הזהות, כשבמסגרת הפרויקט אינם נאלצים להגיע באופן אישי ללשכות מנהל האוכלוסין" אמר שר הפנים, אופיר פז-פינס.
