

כיצד ניתן לחצות את "ים סוף", למזוג תוך כדי כך יין לכוס ולהציבה על שולחן פסח, ללא מגע יד אדם ובתוך שניות ספורות? רובוט "המגשר" שזכה בתחרות 'טכנוראש' שנערכה היום בטכניון הצליח. תמונה: הרובוט הזוכה

"המגשר" שבנה פלג הראל מהפקולטה להנדסת מכונות בטכניון הצליח לעשות להתגבר על מכשול המים בתוך שניות ספורות וזכה בתחרות "טכנוראש" המסורתית, שהתקיימה היום בטכניון. התחרות נערכת לזכרו של ההוגה שלה, סרן ניב-יה דורבן ז"ל, בוגר הטכניון וקצין מצטיין בחיל האויר, שנרצח בצורה אכזרית על ידי שודד ברחוב שקט בתל אביב.

פלג בנה גשר נופל באורך של 1.4 מטרים, שגישר על "ים סוף". משאבה חשמלית עם "טיימר" מילאה את כוס היין, אשר הונחה על "שולחן ליל הסדר" על ידי מנגנון שפורק משמשה אוטומטית של מכונית. המנוע שהזיז את המכשיר כולו הוא מנוע של "קלנועית" חשמלית. כן השתמש פלג בחלקי אופנים ובארבעה גלגלי עגלת תינוקות. "מצאתי פתרון פשוט ובניתי מכשיר חזק שיעמוד בכל הפתעה בלתי צפויה", אמר הזוכה, בן 29, יליד קיבוץ גן שמואל.

למקום השני הגיעה "מיס תבל" שפיתחו אריה הומינר וטל רום מהפקולטה להנדסת מכונות.

לתחרות הייחודית הגיעו 61 הצעות, מתוכן עלו לשלב חצי הגמר 42. בתחרות הגמר השתתפו אתמול 18 קבוצות, מתוכן שלוש קבוצות של בתי ספר תיכוניים.
