

השופטים חשין, פרוקצ'ה ונאור ידונו הבוקר בשתי עתירות למניעת קיומן של בחירות לרב העיר תל אביב ביום ראשון הקרוב.

כתבתנו רותי אברהם מוסרת כי בעתירות נטען כי השינויים שנעשו בהרכב הבוחר, נעשו באופן בלתי תקין ועל בית המשפט להכנס לעובי הקורה בנושא. בג"ץ מתבקש אף להוציא צו ביניים שימנע את קיומן של הבחירות עד להכרעתו בנוגע להרכב הבוחר.

הרב הראשי לשעבר הרב ישראל לאו ורבה של באר שבע הרב יהודה דרעי, מועמדים לתפקיד, כשברב לאו תומכים הרב הספרדי הראשי שלמה עמאר וראש העיר חולדאי וברב דרעי תומך הרב הראשי האשכנזי הרב יונה מצגר.

לקראת הדיון פרסמה התנועה להגינות שלטונית "קול קורא" ובו ביקשה מבעלי הדין למזער את הנזק בעצם הבאת "המחלוקת המכוערת" לבית המשפט, ע"י המנעותם של הצדדים מלטעון בשם "הדת ואלוקי ישראל". לדברי התנועה "בג"ץ מנוסה כאמור ויודע מה מניע את הצדדים וטיעונים מתחסדים לא יעברו. הבה ונתרכז בטיעונים עובדתיים ומשפטיים נטולי העמדת פנים כאילו האחד 'צדיק' ומשנהו פחות, הלא את האמת כולנו יודעים כי המדובר באינטרסים ממשיים ומדומים בלבד. בכך בלבד, אך ורק".

מרדכי איזנברג יו"ר התנועה כותב עוד, כי על הצדדים לקחת בחשבון האם בהתנהלות זו הם משפרים את אמון הציבור בשירותי הדת או חלילה להיפך, ו"מה תהיינה השלכות האירועים דנן על השינויים המתוכננים במבנה שירותי הדת במדינה?"

איזנברג מוסיף : "למען הסר כל ספק, ברי כי הרבנים המתמודדים, האחד בעל הצלחה מוכחת ברבנות באר שבע ומשנהו ברבנות הראשית ועוד, כוונתם לשם שמים, להגדיל תורה ולהאדירה ולהשקיע כל כוחם ומרצם בחיזוק חומות הדת והכשרות בעיר הגדולה תל אביב".
