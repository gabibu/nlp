

יו"ר ועדת חוץ ובטחון יובל שטייניץ אומר כי ממצילת חיים הופכת הגדר ל"טבעת חנק". הגדר לדבריו מתחשבת ברווחת הפלשתינים ולא בזו של היהודים.

שטייניץ השתתף אתמול בפגישה שבה דנו בגדר ואמר כי היא אינה מותירה מרווח מינימלי להתפתחות היישובים. "זה כמעט נראה שדין אריאל כדין נצרים".

בסקירה השתתפו מנהל תוואי הגדר אל"מ דני תירזה ונציגים של גושי ההתיישבות. רון נחמן, ראש עיריית אריאל, תאר את המבנה העתידי של ציר חוצה שומרון אשר יהיה מוקף משני צדדיו בגדר גבוהה. נחמן גם סיפר כי תוואי הגדר בצד המזרחי של עירו חונק את כל עתודות ההתפתחות של העיר. הוא אמר כי רק החלת הריבונות הישראלית על גושי ההתיישבות יכולה להביא לשינוי המצב.

יו"ר מועצת יש"ע בנצי ליברמן אמר כי רק עצירה מיידית של בניית הגדר יכולה למנוע את חנק גוש ההתיישבות. לדבריו מרווחים ביטחוניים עדיפים על גדר.

נציגי המתיישבים בגוש עציון הציגו בפני שטייניץ את התוואי המתוכנן באזורם. הם ציינו כי בגוש עציון יש חמישים אלף יהודים ורק עשרים אלף פלשתינים אך הגדר מתחשבת בגידולי החקלאים הפלשתינים ולא בשדות הישראלים. הם הציעו להימנע מבניית הגדר באזור ולהסתפק במכשול ביטחוני.
שטייניץ הודיע בתום הישיבה כי יפעל במסגרת סיעת הליכוד והועדה בראשותו לשנוי משמעותי בתוואי. בפגישה השתתף גם ח"כ גדעון סער.

