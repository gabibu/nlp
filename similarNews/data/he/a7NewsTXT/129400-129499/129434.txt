

יו"ר סיעת המפד"ל ח"כ שאול יהלום דורש מהממשלה לקחת אחריות על ביה"ח ביקור חולים. במשך עשרות בשנים מהווה ביקור חולים תחליף לבי"ח ממשלתי, המדינה חייבת לקבל על עצמה אחריות לניהולו ותפקודו, הוא אומר..

יו"ר סיעת המפד"ל ח"כ שאול יהלום דורש מהממשלה ליטול לידיה את האחריות על המשך ניהולו ותפקודו של בית החולים הירושלמי ביקור חולים.

כתבנו בכנסת אריאל כהנא מוסר כי בדיון במליאת הכנסת בהצעה דחופה לסדר היום שהגיש יהלום הוא דרש מהממשלה לקחת על עצמה אחריות לניהולו של בית החולים "ביקור חולים", תוך קביעת פתרון לזכויות הפנסיונרים של בית החולים.

כזכור, דחה בית המשפט את הסכם המכירה אליו הגיע כונס הנכסים הרשמי למכירת בית החולים לקבוצת משקיעים תמורת 20 מליון דולר משום שההסכם לא כלל פתרון לזכויות הפנסיונרים ותבע מכונס הנכסים לבדוק ולמצוא תוך 30 יום פתרון לפנסיונרים. כמו כן הורה בית המשפט למשרדי הממשלה ושאר הצדדים המעורבים ללבן את הנושאים המצויים במחלוקת.

יהלום דרש כי האוצר יהיה שותף לפתרון שיכלול הבטחה של תפקוד תקין של בית החולים ע"י המשקיעים יחד עם פתרון זכויות הפנסיונרים. לדבריו מדובר בשרות בריאות שהמדינה אחראית לו מלכתחילה, ובית החולים היה והינו במשך עשרות שנים תחליף לבית חולים ממשלתי. אי לכך המדינה חייבת לקבל על עצמה את האחריות להסכם כולל.
