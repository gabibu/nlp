

מחקר שבדי חדש שפורסם היום בגיליון נובמבר של עיתון רפואת הפה (Journal of Periodontology), אשר בדק את הקשר בין מחלות חניכיים והרגלי עישון נרגילה וסיגריות קבע כי עישון נרגילה פוגע בבריאות הפה והשינים.

המחקר בדק 262 איש, אשר חולקו למספר קבוצות של מעשני נרגילה ומעשני סיגריות. נבדקו מחלות חניכיים, היגיינה של הפה ועששת. מתוצאות המחקר עולה כי הסיכון לעששת ומחלות חניכיים אצל מעשני נרגילה גבוה פי 5 לעומת לא מעשנים, בעוד שאצל מעשני סיגריות הסיכון היה גבוה פי 4 לעומת לא מעשנים.

המחקר בוצע על ידי צוות חוקרים ממכון קרולינסקה בשטוקהולם, שוודיה.

האגודה למלחמה בסרטן מדגישה כי "תוצאות מחקר זה, העוסק בנזקים קצרי טווח של עישון נרגילה, מחזקות ידע קודם שנאסף בשנים האחרונות, המוכיח כי לנוהג של עישון נרגילה יש השלכות חמורות על הבריאות. על אף העובדה כי המחקר בעולם המערבי אודות נזקי עישון הנרגילה עדיין בחיתוליו באופן יחסי, כבר היום ברור שהנרגילה מזיקה לבריאות בדומה לעישון הסיגריות ומחקרים מסוימים כמו זה, מוכיחים שאף יותר.

האגודה למלחמה בסרטן מזכירה כי טבק הנרגילה אינו נמצא תחת פיקוח של משרד הבריאות ולכן אף אחד מהמשתמשים אינו יודע אילו חומרים הוא מכניס לגופו, אולם מדובר בטבק, ניקוטין ועשרות חומרים מסרטנים ומזיקים בתוספת ריח וטעם של פרי המעניק לטבק תדמית "תמימה". יתרה מכך, מאז דצמבר 2004 אוסר החוק למכור סיגריות ונרגילות לקטינים מתחת לגיל 18".

באגודה למלחמה בסרטן מציינים בדאגה שבתקופה האחרונה הפך עישון נרגילה למנהג הרווח בעיקר בקרב צעירים ובני נוער בישראל. על פי דוח שר הבריאות, כ - 33% מבני הנוער התנסו בעישון נרגילה. 10% מעשנים לפחות פעם בשבוע, כ   2% לפחות פעם ביום.

פרטים נוספים אודות עישון הנרגילה והסיכונים לגביו נמסרו מהאגודה:
הטבק שמעשנים בנרגילות מעורבב עם מולסת פירות (fruit molasses) ודבש (כ- 70 אחוז). הטבק הוא תערובת טחונה של ציפת פרי מיובשת (fruit pulp) ועלי טבק טריים. תערובת הטבק מגיעה במגוון טעמים, לרבות תפוח, משמש, קפוצ'ינו, דובדבן, ענבים, דבש, מלון, מנטה, תפוז, אפרסק, פטל, תות ואבטיח. מגוון טעמי הפירות קוסם לצעירים ומעניק לנרגילה כאמור תדמית "תמימה". טבק הנרגילה מיובא בעיקר ממדינות ערביות ומהרשות הפלסטינית, ואינו נתון בפיקוח. על אריזות הטבק מצויירים פירות, והריח המתקתק הנישא באוויר עם עישון הטבק, מטעה, ביוצרו את הרושם שמדובר בתערובת פירות תמימה, בלתי מזיקה. הכיתוב על האריזה מופיע בשפה הערבית, ולעיתים גם בשפה האנגלית, אך לא בשפה העברית. רבים ממעשני הנרגילה אינם מסוגלים לקרוא ולהבין את הכתוב על גבי האריזות, גם אם רצו בכך. על חלק מהאריזות מצוין שהן מכילות מולסה (חומר מתוק המופק מסוכר), חומרי טעם וחומר משמר, וזפת הנקראת עטרן (TAR), הידועה כגורמת סרטן. לעיתים כתוב על האריזה שהתערובת מכילה 0.0% מ"ג TAR , דבר שעלול להטעות וליצור את הרושם שחומר זה אינו קיים בעשן הטבק, אך לא כך הדבר   במחקר קודם שנערך באוניברסיטה האמריקאית בלבנון נמצא שכמויות משמעותיות של זפת, ניקוטין ומתכות כבדות נמצאות בעשן הטבק הנפלט מהנרגילות.

מחקרים חדשים שבדקו את תכולת עשן הנרגילה, מצאו בה כמויות משמעותיות של חומרים רעילים ומסרטנים, הגורמים נזקים חמורים לבריאות המעשן בהם: פגיעה במערכות חיוניות לגוף: חד בקרב מעשני נרגילה נמצאו רמות גבוהות של חד- תחמוצת הפחמן CO) ( בדם. משמעות הממצא: חד-תחמוצת הפחמן הוא גז הפוגע באספקת החמצן לרקמות הגוף וכך מגביר את הסיכון לחלות במחלות לב וכלי דם, אף פוגע בכושר הגופני. עישון נרגילה קשור בסיכון גבוה יותר לחלות בסרטן, מחלות ריאות חסימתיות כרונית ובמחלות חמורות אחרות. זפת (טאר או עיטרן), בנזופירן, ארסן, כרומיום ועופרת   אלה עלולים לגרום להופעת מחלות סרטן שונות כמו סרטן ריאה, חניכיים, שפתיים, ושלפוחית השתן; מעשני נרגילה, הנוהגים לעשן נרגילה המועברת מפה לפה, נמצאים בסיכון לחלות במחלות מידבקות, כמו הרפס בשפתיים, שחפת, מחלת הנשיקה וכד'; מעשני הנרגילה נמצאים בסיכון לחלות באקזמה, מחלת עור, המופיעה על אצבעות היד האוחזת בפיית הנרגילה; נמצא מתאם בין עישון נרגילה בקרב נשים הרות לבין משקל נמוך של הילוד, משקל לידה נמוך יכול להשפיע לרעה על התפתחות התינוק ועל מצבו הבריאותי. בקרב נשים שעישנו נרגילה בהריון נמצא ציון אפגר נמוך יותר בלידה ומצוקה נשימתית של העובר. הניקוטין הנספג בדם בעקבות עישון טבק הנרגילה, עלול לגרום להתמכרות. עישון נרגילה עלול לפגוע במערכת המוסתת את קרישת הדם בגוף האדם.
(ש)
