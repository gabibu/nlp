

ערב הצדעה ל"צוות", אגודת גמלאי שרות הקבע בצה"ל התקיים אמש בת"א בנוכחות הרמטכ"ל רב אלוף דן חלוץ.

בנאומו אמר הרמטכ"ל: "רעי, גמלאי שירות הקבע בצבא ההגנה לישראל, מודה לכם על תמיכתכם רבת השנים בצה"ל וביחידותיו. תמיכה שלא הסתיימה עם פרישתכם משירות הקבע. רוחכם שורה ביחידות ומורשתכם מפעמת בליבות החיילים".

כתבנו קובי פינקלר מוסר שהעצרת התקיימה בהיכל התרבות בתל-אביב במעמד שר הביטחון שאול מופז, יושב-ראש אגודת "צוות" רן גורן, ראש עיריית תל-אביב רון חולדאי וחברי אגודת "צוות", המונה כ-29,000 חברים ששירתו כקצינים ונגדים בצה"ל, חלקם עדיין משרתים במילואים.

הטקס, נוהל ואורגן על-ידי מנכ"ל "צוות" תת-אלוף במילואים דן נדיב, והופיעו בו תזמורת צה"ל, יהורם גאון ומקהלת צוות. כמו כן הוקרנו סרטי תדמית על צה"ל ואגודת צוות. במהלך הטקס העניק יושב-ראש "צוות", אלוף במילואים רן גורן, תעודת הוקרה לרמטכ"ל דן חלוץ.

"בערב שכזה אתה עומד ושואל מי צריך להצדיע למי? ערב בו אתה מוצא עצמך פוסע בין דפי ההיסטוריה של צה"ל לבין דפי האקטואליה, בין היסודות של צה"ל לבין קירותיו, בערב הזה המושג שותפות לדרך מובהר היטב, זהו מירוץ שליחים מתמשך בו כול דור מעביר ההובלה לזה שאחריו בתהליך רצוף ומבלי שהמקל ייפול לקרקע. לכם, חברי "צוות", מי שהקדישו את מיטב שנותיהם לעשייה הביטחונית המהווה עמוד תווך בהבטחת המשך קיומה של מדינתנו - אני אומר תודה" אמר הרמטכ"ל בנאומו.

"אני מבקש הערב להביע הערכתי הרבה לאגודת "צוות" ולעומדים בראשה על פועלם הנרחב לטובת גמלאי צה"ל לצד עידוד ופיתוח פעילות התנדבותית וחברתית", חתם חלוץ את דבריו.

