

בשרשרת פיגועים ב 3 מלונות בעמאן שבירדן נמנו כ 67 הרוגים וכ 300 פצועים. ירדן טוענת כי בפיגועים מעורבת אל קעידה. הפיגועים בוצעו ע"י שני מחבלים מתאבדים ומכונית תופת.

בשרשרת פיגועי התאבדות שאירעו אמש בשלושה בתי מלון בעמאן בבירת ירדן, דווח על 67 הרוגים וכ 300 פצועים. בכיר במשטרת ירדן אמר כי אופי הפיגועים מעיד על מעורבות ארגון אל קעידה, שכבר ביצעה פיגועים מסוג זה כלפי מטרות מערביות.

הפיצוץ הראשון היה במלון היוקרתי גרנד-הייאט שבו נוהגים להתאכסן תיירים ודיפלומטים. עדי ראיה דיווחו כי הפיצוץ התרחש כפי הנראה בבר של המלון. המלון האהוד על אנשי עסקים ממדינות המערב היה דחוס אותה שעה.

דקות ספורות לאחר מכן אירע פיצוץ במלון רדיסון הסמוך למלון. מחבל מתאבד התפוצץ בלובי של המלון שבו נאספו כ 250 מוזמנים לטקס נישואין.

הפיצוץ השלישי היה במלון days inn. ממשרד החוץ נמסר, כי לפי שעה לא ידוע על ישראלים שנפגעו.

השלטונות הירדניים הציבו מחסומים סביב בתי מלונות ושגרירויות. ראש ממשלת ירדן עדנן בדרה הורה לסגור מחר את בתי הספר ואת משרדי הממשלה.

לפי שעה, אף ארגון לא לקח על עצמו אחריות לסדרת הפיצוצים, סגן ראש הממשלה הירדני, מרואן מועשר, מאשים את מנהיג אל-קאעידה בעיראק, אבו מוסעב א-זרקאווי, לדבריו הוא "חשוד עיקרי".

מזכ"ל האו"ם קופי ענאן שאמור היה לערוך מחר ביקור בירדן דחה את ביקורו לפי שעה.

ח"כ אהוד יתום אומר כי הפיגועים הרצחניים הערב בעמאן מהווים זרוע אחת מזרועות הג'יהאד העולמי. "יש לעקור מן השורש את זרועות הדמים של הג'יהאד העולמי באזורינו פן יחברו לארגוני הטרור הפלשתינים", אומר יתום.

בירדן סרבו לקבל סיוע ממד"א

מיד עם היוודע ממדי האסון של מתקפת הטרור אתמול בעמאן, הציע מנכ"ל מד"א, אלי בין, לסהר האדום הירדני, סיוע בציוד רפואי, משלחת רפואית, מנות דם ולהעמיד במעברי הגבול אמבולנסים להעברת פצועים לישראל, במידת הצורך.

מנכ"ל מד"א שיגר מכתב לשגרירות ירדן בישראל בו הוא מביע את תנחומי מד"א למשפחות ההרוגים והחלמה מהירה לפצועים. כמו כן הציע שוב את עזרת מד"א, במידת הצורך.

הסהר האדום הירדני הודה למד"א על הצעתו לעזרה וסיוע, אך בשלב זה הוא אינו זקוק לכך.


