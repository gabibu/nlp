

משרד החוץ אישר הבוקר כי איש עסקים ערבי תושב ישראל נהרג בסדרת הפיגועים שאירעה אמש בעמאן שבירדן. ההרוג הוא חוסאם פתחי מחאג'נה, בן 40 מאום אל-פחם. בנוסף נהרג ערבי תושב מזרח ירושלים.

מאת: יונתן דחוח הלוי

משרד החוץ אישר הבוקר כי איש עסקים ערבי תושב ישראל נהרג בסדרת הפיגועים שאירעה אמש בעמאן שבירדן. ההרוג הוא חוסאם פתחי מחאג'נה, בן 40 מאום אל-פחם. בנוסף נהרג ערבי תושב מזרח ירושלים.

סוכנות הידיעות הפלשתינית "מעאן" מסרה, כי בין הרוגי פיגוע ההתאבדות במלון רג'נסי ברבת עמון אמש, נמנו גם בכירים ברשות הפלשתינית, ובהם: עניד (תא"ל) בשיר נאפע, מפקד מנגנון המודיעין הצבאי ביו"ש עבד עלון מנכ"ל משרד הפנים הפלשתיני ששימש בעבר בתפקיד בכיר במנגנון הביטחון המסכל, ג'יהאד פתוח הנספח הכלכלי בשגרירות הפלשתינית במצרים, מוסעב אחמד ח'ומא לשעבר מנכ"ל משרד התקשורת הפלשתינית.

בשיר נאפע מבכירי מחבלי ה'פתח' ביו"ש היה עצור בשנות השמונים בישראל בגין מעורבות בפעילות טרור. הוא גורש ב   1988 עם עוד 8 פעילי פתח וחמאס אשר הבולטים בהם היו ג'בריל רג'וב (לימים ראש מנגנון הביטחון המסכל), חוסאם ח'דר (חבר הפרלמנט הפלשתיני העצור בישראל בגין סיוע שהעניק לפעילי חללי אלאקצה בשכם) וח'ליל קוקא (מבכירי החמאס אשר מת לפני כחודש).

נאפע חזר ליו"ש עם הקמתה של הרשות הפלשתינית ב   1994. מעוזו ומבצרו היה במחנה הפליטים קלנדיה מקום מגוריו ובעיר רמאללה הסמוכה. ב   1999 הוא הקים את מנגנון היחידות המיוחדות שאיגד בתוכו פעילי פתח נאמנים אשר היו למליציה חמושה. פעילים אלה הובילו את האירועים האלימים ברמאללה במהלך "אינתיפאדת האסירים" במאי 2000 והיו אחראים לביצוע פיגועי ירי רבים נגד כוחות צה"ל בגזרה זו.

נאפע נחשב היה למקורב מאוד ליו"ר הרשות הפלשתינית יאסר ערפאת ולאחר חילופי הדורות בהנהגה הפלשתינית חבר לאבו מאזן והעניק לו גיבוי ביטחוני חשוב. אבו מאזן גמל לו טובה ומינה אותו ב   2005 לראש מנגנון המודיעין הצבאי ביו"ש והטיל עליו את המשימה לרתום את גדודי אלאקצה לשיתוף פעולה והיטמעות בתוך כוחות הביטחון הפלשתיניים. בצעד של דוגמה אישית הורה נאפע לפעיליו להשתלב בכל מנגנוני הביטחון והוא החל לפעול נמרצות, תוך ניצול יחסיו הקרובים עם בכירי גדודי אלאקצה, לקלוט אותם בממסד הביטחוני. הרשות הפלשתינית, אשר עוברת לסדר היום לאחר פיגועי התאבדות בישראל, גינתה הפעם את פיגועי הטרור ברבת עמון והכריזה על שלושה ימי אבל על מות הבכירים הפלשתינים.
