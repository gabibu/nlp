

בין המוזמנים לטקס הזכרון המתקיים הערב (ד) במכללת נתניה, במלאת 10 שנים לרצח רבין, הם אבו מאזן ואבו עלא. משפחות נפגעי טרור לנשיא קצב: תמנע הביקור בעיר שבה כל פינה "ספוגה בדם הקדושים שנרצחו".

משפחות פגועות טרור פנו לנשיא משה קצב, בבקשה לבטל ברגע האחרון את השתתפותם של יו"ר הרש"פ אבו מאזן ו'ראש הממשלה' אבו עלא, בטקס זכרון שיתקיים הערב (ד) במכללת נתניה, במלאת עשר שנים לרצח רה"מ יצחק רבין.

מדובר בביקור ראשון של אבו מאזן ואבו עלא כ'מנהיגים' במסגרת אירוע ממלכתי. מלבדם יגיעו לאירוע אישים רבים מרחבי העולם, כולל נשיא ארצות הברית לשעבר, ביל קלינטון.

גורמי ימין בנתניה הודיעו כי ימחו נגד הביקור.

במכתב אל הנשיא כותבות המשפחות: 'איננו מתייחסים לעובדה כי עצם ביקורו של אדם נפשע ונבזה זה, שדם ילדינו שנטבחו באותו טרור זוועתי מוכתם על-ידיו ועל-ידי חבריו ושותפיו, מקבל לגיטימציה וזוכה לביקור ולכבוד בעיר ואם בארץ ישראל. כל מבוקשנו הוא שלא להיפגש שוב עם אותה הזוועה שחווינו על בשרנו ברצח ילדינו, כשביקורו של זה יכה בנו שנית עם מראות זוועה קשים אלו', הם כתבו.

'מתוך דמעות אמיתיות של כאב ושכול, אנו פונים אליך כעת: דם יקירינו זועק מן האדמה לבל נרשה לפשע זה להתקיים בעולם. אל תיתן לרוצח ילדינו לרקוד על דמם שעדיין לא יבש מליבנו. אנו מבקשים את כבודו לטפל בעניין בכובד ראש ולמנוע את ביקורו של אישיות בלתי רצויה זו בעירנו, שכל אבן וכל פינה בה ספוגות בדם הקדושים שנרצחו בה'.

בין החתומים על המכתב: משפחת כץ מנתניה ששכלה את בנה שריאל בפיגוע בצומת מגידו, משפחת חממי מנתניה ששכלה את אב המשפחה בפיגוע במלון 'פארק' בנתניה, משפחת חביב מנתניה ששכלה את אב המשפחה בפיגוע בשוק נתניה, משפחת אלמקייס מנתניה ששכלה את בנה בפיגוע ירי בצומת אום אל-פאחם, משפחת ויזלמן מנתניה ומשפחות נוספות.

פעילי ימין בנתניה אמרו הבוקר בשיחה לערוץ 7: כי הם מזועזעים לשמוע שמנהיג הטרור הערבי ו"רב המרצחים, אבו מאזן", מתוכנן להגיע לביקור בעירם מוכת הטרור. "אין צורך להזכיר כמה פיגועי טרור ואירועי תופת - הקשורים אליו באופן ישיר או עקיף - ספגה העיר נתניה בשנות האינתיפאדה הקשות. פיגועים שהפכו לחלק משגרת חיינו הקשה, בהם איבדנו את יקירינו האהובים מכל ומיטב בנינו נטבחו בהם כצאן".

עוד ציינו הפעילים: ``השכל האנושי לא מצליח לקלוט כיצד אדם שהשמדת העם היהודי בארץ הקודש עומדת אל מול עיניו לא עומד למשפט, ודינו נחרץ לחיוב. הכיצד התהפכו היוצרות? רוצח ילדינו זוכה לכבוד מלכים, ולא בעזה אלא בנתניה?!``.

דובר מכללת נתניה, עמיקם שפירא, מסר בתגובה: "התנגדותם של ההורים השכולים מובנת, ואנחנו מכבדים אותה. יחד עם זאת, אנחנו סבורים שעצם העובדה שאבו מאזן ואבו עלא בוחרים לבקר דווקא בנתניה, עיר שידעה פיגועים קשים, מפגינה כי יש כוונה אמיתית להידברות בין שני הצדדים. שהרי בסופו של דבר, כפי שאמר ראש הממשלה המנוח, יצחק רבין ז``ל, אשר לזכרו נערך האירוע, ששלום לא עושים עם מלכת דנמרק, אלא עם אויבים. אנחנו בהופעה הזאת כחלק מתהליך השלום במזרח התיכון. שוב, אנחנו בהחלט מבינים אם כאבם ואת עמדתם של ההורים השכולים. הבעיה היא לא רק ההורים השכולים, אלא ממידע שהגיע אלינו עולה כי גורמים ימניים קיצוניים מתכננים לפוצץ את האירוע. זה כנס בינלאומי חשוב מאוד, ועם כל ההבנה לרגשותיהן של המשפחות, יש אספקטים נוספים שחייבים לקחת בחשבון".
