

ההפגנה הוסיפה "רוחב למאבק", נתנה תחושה שיש התנגדות רחבה בציבור, והשפיעה על הפוליטיקאים ועל חברי כנסת מהליכוד. "איננו מתיימרים להשפיע על שרון, הוא בלתי מושפע אבל זה משפיע על קרבתו וסביבתו"

לקראת ההפגנה הורם באמצעות מנוף, מסך ענק של 70 מטר שהועבר מעל הבמה. באזור ההפגנה הוצבו עשרות מגדלים ונוהלה לוגיסטיקה מסובכת של הסדרי חניה, אוטובוסים ומפרקיות, שהובילו מאזור ההפגנה לחניון טדי, כך מפרט משה בן זמרה (צ'יקו) ממטה מאמ"ץ, מנהלה הלוגיסטי של ההפגנה, חלק מפרטי המאמץ שהושקע בהכנות להפגנת הענק.

בראיון לערוץ 7 אומר בן זמרה כי מעבר לחשיבותה הפוליטית של ההפגנה היא חיזקה את הרוח. לדבריו פעילים רבים שהיו בהפגנה ציינו כי היא הפיחה בהם תקווה ורוממה אותם. "זוהי ההצלחה", הוא אומר ומוסיף כי חשוב היה לחזק את רוחם של חלק מהאנשים 'שהיו נפולים' ולחזק את תושבי גוש קטיף וצפון השומרון.

רוב המפגינים לא היו מיש"ע הוא מציין אלא "מאילת ועד רמת הגולן" והם נעזרו בין היתר ב 1300 אוטובוסים שהגיעו לירושלים.

לאלו שטענו כי רוב המפגינים הם מקרב הציבור הדתי משיב בן זמרה כי "יש אנשים שיש להם תסביך דתי, והם שואלים למה רק דתיים מגיעים להפגנות? אני אומר להם שזה מה שהיה, זה מה שהווה וזה מה שיהיה, משום שהציבור הדתי מגיע להפגנות, ויש להתגאות בכך".

ההפגנה לדבריו הוסיפה "רוחב למאבק", נתנה תחושה שיש התנגדות רחבה בציבור, והשפיעה על הפוליטיקאים ועל חברי כנסת מהליכוד. "איננו מתיימרים להשפיע על שרון כי אנחנו חושבים שהוא בלתי מושפע אבל זה משפיע על קרבתו וסביבתו. בהגיון האנושי, הבחירות או המשאל עם הם הכלים שיכולים לעצור את התהליך הנוראי הזה . הקב"ה מצפה מאיתנו לפעול בכלים כדי לעצור את הדבר הזה ואנחנו נמשיך בעוד פעולות כדי לעצור זאת".

בן זמרה מציין כי ידוע לו שההפגנה חיזקה גם את תנועת ש"ס נגד ההתנתקות. במהלך ההפגנה הוקרנה דרשתו של הרב עובדיה יוסף נגד תכנית ההתנתקות כמו כן אחד הדוברים על במת הנואמים היה ח"כ הרב ניסים זאב.
"אנחנו בטוחים שתנועת ש"ס שיש לה מצביעים ביש"ע יתמידו בהתנגדות לתכנית זו שלא יצמח ממנה לא שלום ולא בטחון", אומר בן זמרה.

בהתייחסו לשאלת מימון ההפגנה, שאלה אותה הציב גם שר הפנים פינס, אומר בן זמרה כי אכן עלתה בכסף רב אך מרביתו מתרומות מחו"ל. לדבריו הבוקר יצא פנחס ולרשטיין לארה"ב לגייס כספים.


