

"לא יקרא אדם להטלת חרם על איש ציבור או אדם פרטי, לא יקח אדם חלק בביצוע חרם שהוטל על ידי כל גורם שהוא", כך קובעת הצעת חוק שהונחה על שולחן הכנסת ועיקרה מאבק בחרמות.



כתבתנו רותי אברהם מוסרת כי עפ"י הצעת החוק "איסור הטלת חרמות", שיזמו חברי הכנסת רשף חן ורוני בריזון (בתמונה), ייענש מי שיקרא להטלת חרם בשנתיים מאסר, ועל מי שיטול חלק בחרם, תושת שנת מאסר.

"החרם הינו אמצעי אנכרוניסטי ומיותר. כל תכליתו נותרה לשמש בידי גורמים אינטרסנטים בקהילה החרדית בכדי לסחוט אישי ציבור ולאלצם לשנות החלטות שאינן מוצאות חן בעיני רבנים. מגמות אלו מבקשות לפגוע באנשי ציבור ואנשים פרטיים, המעוררים את ענין הציבור מטעמים שונים", נכתב בהסבר להצעת החוק.

עוד כותבים יוזמיו כי איומים בחרם הם אלו שהביאו לשינוי בעמדתו של הרב הראשי אליהו בקשי דורון בנושא מחלוקת השמיטה. הם מהווים "התערבות בוטה של רבנים חרדיים בהחלטותיהם של אישי ציבור, ואין מנוס מהשוואתם לסחיטה תחת איומים, עבירה פלילית בספר החוקים הישראלי. מטילי החרמות ועושי דברם לוקחים את החוק לידיהם וחורצים דינם של חפים מפשע מחוץ לכותלי בית המשפט".

מדינה המבקשת להיות שומרת חוק, נכתב עוד בהסבר לחוק, "אינה יכולה לעבור לסדר היום בעוד נוהגות בה מסכות הסתה מעין אלו אשר סופן להסתיים בהשתלחות המון זועם על אדם או קבוצת אנשים וחלילה אובדן חיי אדם. אשר על כן יש לעקור משורש תופעה נתעבת זו תוך עיגונה של הנורמה המתוקנת במסגרת חקיקה".


