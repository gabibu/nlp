

שר הפנים אופיר פינס מודאג ככל הנראה מעוצמת הפגנת מתנגדי ההתנתקות והחליט לחקור אם בין מקורות המימון להפגנת הענק היו גם תקציבים מהרשויות המקומיות. במועצת יש"ע קובעים נחרצות: המימון כולו מתרומות בלבד.

בהחלטתו זו של השר פינס הוא נעתר להוראת הבג"ץ בעקבות עתירה שהגישה תנועת 'שלום עכשיו'. התנועה טענה כי ההפגנות נגד העקירה ממומנות מתקציבי הרשויות המקומיות בניגוד לחוק.

בעקבות חשדותיו החליט השר פינס להצמיד למספר רשויות מקומיות ביש"ע רואי חשבון שינברו בתיקיהן ויאתרו את מקורות המימון של ההפגנות. בין הרשויות שרואי חשבון מטעמו של שר הפנים ישולבו בהן אלון מורה, קדומים, אלקנה ואחרות.

לעומת טענות אלה של פינס ו'שלום עכשיו' קובעים במועצת יש"ע כי כל התקציבים להפגנות הגיעו מתרומות בלבד. לראיה מציינים כי יו"ר מועצת מטה בנימין נשלח מטעמם למסע איסוף תרומות בארצות הברית. כמו כן מזכירים ביש"ע אותות הוקרה שהתקבלו בתקופה האחרונה ומורים על הצטיינות בניהול הכלכלי של ראשיהן.
(ש)
