

"יש לסמוך בשעה הקשה זו על הקב"ה ועל כוחותינו. מי שראה את העוצמה שהיתה בהפגנה, של ציבור מסור, חש שיש לנו כוח אדיר. וכוח זה יכול לשכנע את עם ישראל שיש כאן ראש ממשלה שגורר את מדינת ישראל לתכנית איומה"

"עתה מתקרבים לשעת הכרעה שבה רק מסירות של ציבור גדול תוכל לחולל את השינוי", כך אומר ראש מועצת הר חברון וחבר הנהלת מועצת יש"ע, צביקי בר חי, בראיון לערוץ 7 , ביום שאחרי ההפגנה.

לדבריו צוותים בהנהגת יש"ע החלו בגיבוש צעדי הפעולה הבאים לאור תכניתו של ראש הממשלה להביא לדיון כבר בשבוע הבא את חוק העקירה המכונה פינוי פיצוי.

ביום ראשון, הוא מוסיף, תפתח שביתת רעב באוהל המחאה, שבה יטלו חלק קבוצת רבנים , קצינים במיל' וראשי רשויות "אנשים שמרגישים אחריות בשעת הכרעה זו לעתידו של עם ישראל".

פעילות נוספת היא הקמתם של מרכזי פעילות בכל עיר ועיר לגיבוש כל עם ישראל שהיה בהפגנה "מפתח תקוה מקרית שמונה מחצור ומבאר שבע". נגביר את ההסברה ואת התהודה לדרישה הבלתי נמנעת שלנו לחזור אל העם, הוא מדגיש.

בר חי אומר כי "יש לסמוך בשעה הקשה זו על הקב"ה ועל כוחותינו. מי שראה את העוצמה שהיתה בהפגנה, של ציבור מסור, של משפחות, הורים סבים, של דורות שלמים, חש שיש לנו כוח אדיר. כוח זה נראה ב'שרשרת' במשאל מתפקדי הליכוד, וכוח זה יכול לשכנע את עם ישראל שיש כאן ראש ממשלה שגורר את מדינת ישראל לתכנית איומה. אם נתגייס בשעה זו נעשה ונצליח", הוא אומר.
