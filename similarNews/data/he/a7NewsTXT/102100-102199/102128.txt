

יו"ר סיעת המפד"ל, ח"כ זבולון אורלב, אמר בישיבת וועדת החינוך של הכנסת כי הוא מתבייש לראות את הפקידות הממשלתית בבזיונה, בכך שאינה מכירה בתאריו של בוגר אוניברסיטה מחו"ל העולה לארץ.

"אנחנו רוצים עולים ברמה אקדמית גבוהה אבל גם פקידות ממשלתית ציונית. זו בושה שבקרב הפקידות הממשלתית יד אחת מכירה בהכשרה אקדמית אבל היד השניה לא מעניקה לה שכר בהתאם. מדינת ישראל אומרת לצעירים היהודים בתפוצות אל תבואו לישראל - לא רוצים אתכם כאן", אמר ח"כ אורלב.

את דבריו אמר אורלב בעקבות המידע לפיו משרד החינוך אינו מכיר בתארים של מוסדות כישיבה-יוניברסיטי. בעקבות עובדה זו לא מכירה מדינת ישראל בתארים שקיבל תלמיד הישיבה-יוניברסיטי באוניברסיטאות אחרות בעולם לאחר שאלה התבססו על התואר הראשוני שקיבל בישיבה-יוניברסיטי.

על פי המידע בעל תואר דוקטור באוניברסיטת קולומביה שאת התואר הראשון קיבל בישיבה יוניברסיטי נחשב בישראל כבעל תעודת בגרות בלבד, שכן תואר הדוקטור התקבל על גב התואר הראשון שהוא אינו קביל בישראל.

את ההחלטה הזו קיבל משרד החינוך בעקבות חשיפת מקרים רבים בהם אוניברסיטאות כ'אוניברסיטת לטביה' העניקו תארים פיקטיביים לתלמידים שלא למדו בהן אלא רק שילמו סכום כסף תמורתו.

יצויין כי בימים האחרונים, בעקבות הפרסומים בתקשורת הודיעה שרת החינוך כי היא מתכוונת להגיע להסדר מיוחד שיביא להכרה בתארי הישיבה יוניברסיטי. (ש)

