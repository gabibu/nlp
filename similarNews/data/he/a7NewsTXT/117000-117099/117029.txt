

שר התיירות, אברהם הירשזון, ושר הבינוי והשיכון, יצחק הרצוג, סיכמו על שיתוף פעולה בין שני המשרדים לפיתוח התיירות בארץ, לקראת ציון חגיגות 60 שנה למדינת ישראל.

השרים הודיעו כי המסגרת התקציבית, שתוקצה על ידי שני המשרדים מוערכת בעשרות מיליוני שקלים.

כתבנו קובי פינקלר מוסר שסוכם על הקמת וועדה משותפת בראשות מנכ"לי שני המשרדים, שמואל אבואב (שיכון) ואלי כהן (תיירות), שתיוחד למטרה זו. על הוועדה תוטל המשימה להכין תוכנית עבודה מפורטת ליישובים ואתרים שיכללו בתוכנית העבודה; תקצובם ואיגום המשאבים הנדרש לכך. השרים הרצוג והירשזון הדגישו כי מדובר ביצירת מודל חדש לשיתוף הפעולה בין שני המשרדים ושידרוגו. במסגרת זאת משרד השיכון יהיה אחראי על פיתוח תשתיות ביישובים, בעוד משרד התיירות יהיה אחראי על שיקום האתרים עצמם באמצעות החברה לפיתוח תשתיות, ושיווקם לציבור.
