

יו"ר מרכז השלטון המקומי, עדי אלדר, מגנה היום את המסקנות המתגבשות לצמצום מספר ההרוגים בתאונות הדרכים ומכנה את המהלך "בריחה של הממשלה מאחריותה לריבוי התאונות ולעלייה במספר הנפגעים".

לדברי אלדר, הטלת העול התקציבי לטיפול בריבוי התאונות, על כתפי התושבים, בצורת מס חדש שיוטל באמצעות תשלומי הביטוח, היא בריחה של הממשלה מאחריותה כלפי הציבור. "ממשלת ישראל מתנערת באופן קבוע מחובותיה כלפי התושבים", אומר אלדר. "הממשלה מקצצת באופן קבוע בתקציבים חיוניים, ואח"כ מקימה ועדות שמחזירות את אותם תקציבים, אבל באמצעות כיסי התושבים. יש לשים קץ להתנהגות המופקרת הזו של הממשלה".

אלדר קבע שבשנים האחרונות קיצצה ממשלת ישראל בגרזן, את תקציבי הרשויות המקומיות המופנים לפיתוח תשתיות, ובשנתיים האחרונות אף ביטלה לחלוטין את התקציב הזה והעמידה אותו על אפס שקלים. "נוצר מצב מביך ואבסורדי, לפיו רשות מקומית אינה יכולה אפילו לתקן שלט שנעקר או בור שנפער בכביש", אומר אלדר. ההתנהלות הזו, שאנו מתריעים מפניה כבר שנים, גורמת לנזקים חמורים ומעלה את מספר המפגעים המסוכנים והפגיעות בנפש", אמר אלדר.

אלדר, אשר ייפגש היום עם שר הפנים, אופיר פז-פינס, יגיש לשר את דרישת השלטון המקומי לתוספת תקציבית של מיליארד וחצי ש"ח לתקציבי הרשויות המקומיות בשנת 2006, ויתבע ממנו להעלות את הדרישה בישיבת הממשלה הקרובה שתדון בתקציב המדינה לשנה הבאה. מתוך סכום זה מיועדים 700 מיליון שקלים לטיפול בתשתיות שנפגעו כתוצאה מהזנחת הממשלה ומאי תקצוב צרכי הפיתוח של הרשויות המקומיות בשנתיים האחרונות. "ההזנחה בתחום התשתית התחבורתית היא פשוט שערורייתית וללא תוספת מיידית של התקציב האמור, לא נוכל להפחית את מספר המפגעים והנפגעים בתחומי הרשויות המקומיות", אמר אלדר.
(ש)
