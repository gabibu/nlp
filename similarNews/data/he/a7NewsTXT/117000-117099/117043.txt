

תחת הכותרת 'זהב בקיץ' מקיימת בימים אלה החברה למתנ"סים קייטנות לאוכלוסיה הבוגרת. סנפלינג וצלילה ספק אם יהיו שם. הפעילות תותאם באופן ייחודי בכל קהילה וקהילה על פי צרכיה.

אתי יריב, מנהלת המחלקה לאזרחים בוגרים בחברה למתנ"סים, אומרת לערוץ 7 כי מדובר בשני מסלולים: או רצף של חמישה ימים, או פעילות המתקיימת לאורך שבועיים, יום כן יום לא, לסירוגין.

הפעילות מתבצעת תחת הכותרת 'זהב בקיץ'. "הפעילות באה לתת מענה לקיץ הארוך, כאשר המועדונים החברתיים לקשישים לא עובדים. מדובר ביוזמה שהחלה לטפטף לפני שנתיים שלוש. ראינו שבמשך חודש וחצי של הקיץ, האנשים הללו  חייהם נסגרים בין ארבעה קירות. כשהם זקנים הם פחות ניידים, כל יציאה מהבית כרוכה במאמץ, ויציאה רחוקה בלתי אפשרית כלל כי האוטובוסים לא מותאמים לצרכים שלהם. במשך השנה הם הולכים כל יום למועדון וכך שומרים על שגרה של עניין ותעסוקה. פתאום לעבור לתשעה שבועות בלי כלום זה נורא קשה להם. לכן חשבנו בשבועיים הראשונים של חודש יולי לעשות להם פעילות. בכל שנה אנו מעודדים אנשים נוספים להצטרף ובדרך כלל חברי המועדונים מצטרפים, אבל השינוי קשה להם גם באופן זה, כי הסדר הקבוע שלהם מתהפך, כל שינוי אצלם לוקח זמן. יש להם גם חשש מהצטרפות חברים חדשים שאינם מכירים, כיון שלימי הכיף מגיעים גם קשישים שלא משתתפים במועדונים באופן קבוע".

יריב מספרת על סוגי הפעילויות המגוונות שמציעה החברה למתנ"סים לקשישים בקיץ. בין השאר מודבר על ימי תיאטרון, יום הומור הכולל הרצאה ומופע של קומיקאית, הרקדה, דגש מיוחד על פעילות גופנית, פעילות בים ובבריכה, טיולים בטבע ועוד. "כל קהילה מארגנת לעצמה את הפעילויות המתאימות לה".

ימי הכיף לקשישים מתקיימים בכל רחבי הארץ- חולון, הרצליה, רמלה, ירושלים וישובי מעלה יוסף.

יצויין כי הפעילות מתקיימת בשיתוף משרד הרווחה, המפעיל גם את המועדוניות של שאר ימות השנה.


