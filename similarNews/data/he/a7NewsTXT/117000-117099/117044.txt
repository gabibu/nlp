

בהתרגשות, כשבידיהם דגלי ישראל, הגיעו "מעפילי אקסודוס" המשוחזרת לחופי ישראל. זה היה סופו של מסע השחזור אליו התלוו מעפילים מהאוניה המקורית ששחזרו, עם הצעירים היהודים מארה"ב, את הימים ההם.

ביום א' עגנה הספינה המשוחזרת 'אקסודוס' בנמל חיפה, כשעל סיפונה 620 צעירים יהודים מצפון אמריקה.

מדובר בפרויקט של הסוכנות היהודית, המופעל מאז שנת 94, והשנה חודש לאחר פרוץ מלחמת אוסלו. אמיר ירחי מדוברות הסוכנות היהודית מספר לכתבתנו חגית רוטנברג כי האירוע מתקיים באופן מסורתי ובכל שנה יצאו 4-5 הפלגות כאלו של אקסודוס, כולל תכנית הפעלה חינוכית בצידה.

"אנו אוספים את הצעירים מצפון אמריקה וקנדה השוהים בארת במסגרת מחנות קיץ, החויה הישראלית ופרויקטים נוספים לנוער מחו"ל. הם יוצאים להפלגה של 4-5 ימים מישראל לקפריסין. בדרך חזרה מקפריסין לישראל אנו משחזרים את מסעה של האקסודוס. על הספינה נמצאים זכרונאים, מעפילים שעלו ארצה באקסודוס האמיתית, והם מספרים את סיפור ההעפלה האישי שלהם לבני הנוער. בנוסף, מלווים את הנסיעה מדריכים ומחנכים שמעבירים פעילויות בנושא ההעפלה. כאשר מגיעה האניה לנמל חיפה, אנו מבצעים סימולציה של התרחיש שהתקיים באקסודוס - צעירה יורדת מהאניה, וקצין בריטי מחופש, אומר לה לעצור ומעכב את כניסת האניה לחופי הארץ. הוא אומר לנוסעי האניה כי הם מובלים למחנה מעצר. כולם יורדים מהאניה, ואנו לוקחים אותם לעתלית, למחנה המעצר. שם התקיים טקס עם שרת החינוך לימור לבנת".

ירחי, שהשתתף עם הצעירים בהפלגה אומר כי השחזור של השיט היה מרגש מאוד, והצפיה לחופי הארץ מרחוק יחד עם המעפילים נותנת את תחושת המאמץ כדי להיכנס לארץ. "השנה לטקס היתה משמעות מיוחדת כיוון שההפלגות הופסקו עם מלחמת אוסלו וכעת אנו מתחילים לחדש אותן. בעקבות הדרדרות המצב הבטחוני פחות ופחות צעירים הגיעו לכאן מארה"ב, אולם כעת אנו במגמת התאוששות. אנו מקווים לחזור לאותו מספר הפלגות שהיה לנו בעבר, ולהגיע למספר של שלושים אלף צעירים שיגיעו לביקור חינוכי בארץ ב2005. בשנה שעברה עמד מספר הצעירים היהודים שביקרו כאן על 23 אלף".

ירחי מוסיף לשחזר את התלהבותם של הצעירים בהפלגה ביום א' ומספר: "כשהגענו לחוף בסוף ההפלגה, כולם יצאו עם דגלים ושלטים והתרגשו. הם אמרו שזו היתה חויה מאוד משמעותית בשבילם, לימוד ציונות בצורה אחרת, שאי אפשר להעביר אותה בין כתלי הכיתה".

