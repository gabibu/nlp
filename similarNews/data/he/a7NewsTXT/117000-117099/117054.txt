

אם עד היום היו משגיחי הכשרות מקבלים שכר מבתי העסק שעליהם פיקחו, והתעורר חשש לניגוד אינטרסים, מבקשת הרבנות ירושלים לשים קץ לתופעה ומציגה תוכנית חדשה להפרדה בין המשגיחים למושגחים.

מחלקת הכשרות ברבנות ירושלים יוצאת השבוע במכרז לחברות ניהול על מנת ליצור הפרדה בין משגיחי הכשרות לבתי העסק המקבלים את ההשגחה. מדובר בצעד מהפכני וחסר תקדים במערכות הכשרות שברבנות בירושלים מקווים ש"יביא לזינוק חד ברמת ההידור וההקפדה של כשרות רבנות ירושלים".

רבני בד"ץ ירושלים, הרבנים הכהן ושרגא, הנחו את הנהלת המועצה הדתית לנקיטת צעד לניתוק הקשר בין משגיחי הכשרות לבין הגופים עליהם הם משגיחים.

כיום מועסקים רוב משגיחי הכשרות ישירות על-ידי בתי העסק המושגחים. רבנות ירושלים קובעת בכל מקרה ומקרה את כללי ונוהלי הכשרות לבית העסק, שולחת אליו את המשגיח, ובעל העסק מעסיקו ומשלם את שכרו. מצב זה יוצר בעיה של ניגוד עניינים בין המשגיח לבית-העסק המושגח, וגורם לקושי במעקב אחר תקינות עבודות ההשגחה.

מטרת הצעד החדשני של רבנות ירושלים הינה לפתור בעיה זו. בשונה מהמצב הקיים כיום, המשגיחים יועסקו ע"י חברה חיצונית. היא זו שתפעיל אותם ותשלם את שכרם, תדאג להשתלמויותיהם, תפקח על עבודתם, ובמקביל תדאג לגביית העלויות מבתי העסק המושגחים.

על פי ההחלטה שהתקבלה כל הפעילות תתבצע בכפיפות להנחיות והוראות ההלכתיות והמקצועיות של הרבנים הפוסקים בבד"צ ירושלים ורבני ומפקחי המועצה הדתית. בנוסף, אגרות הכשרות ישולמו ישירות למועצה, ולחברה לא יהיה כל קשר להליך גבייתם.

בישיבת הנהלת הבד"צ העלה הרב הפוסק בבד"צ ירושלים הרב הכהן על נס את המהלך החדשני ויוצא הדופן וציין כי מן הראוי שכל מערכות הכשרות בארץ יאמצו את מודל ההפרדה בין משגיחי הכשרות לבין המושגחים.
(ש)
