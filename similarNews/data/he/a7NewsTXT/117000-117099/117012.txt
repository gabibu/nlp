

ניתוח חדשני בבית החולים סורוקה: חיבור שבר בשורש כף היד באמצעות השתלת עצם יחד עם כלי דם הנלווים אליה.


שבר בעצם הסירה בשורש כף היד הנו שבר שכיח. במקרים רבים שבר מסוג זה אינו מתאחה מעצמו, ובמקרים רבים נוצרת הפרעה באספקת הדם לאזור השבר, הגורמת לנמק של חלק מהעצם.

עד כה, הדרכים לאיחוי שבר זה כללו שימוש בברגים או השתלת עצם. יעילותן של שיטות אלה היתה מוגבלת, כיוון שלא הועילו במקרה של בעיה באספקת הדם לאזור השבר.

בימים אלה החלו רופאי בית החולים 'סורוקה' בבאר שבע שיטת ניתוח חדשה. השיטה כוללת השתלת עצם על כלי הדם הנלווים אליה, הפותרת את בעיית אספקת הדם לאזור השבר.

בשיטה זו נלקח חלק מעצם המסרק, הממוקמת מתחת לאצבע המורה, כאשר כלי הדם המספקים דם לחלק העצם נשארים מחוברים אליו וממשיכים לספק לו דם. חלק העצם מושתל בשורש כף היד כשהוא מחובר כל הזמן לאספקת דם סדירה.

למעשה   זרימת הדם לעצם המושתלת לא נפסקת, אלא רק מיקום העצם על כלי הדם המוביל אליה משתנה.

ניתוח זה, שהנו ניתוח מיקרוכירורגי (המתבצע תחת מיקרוסקופ) משפר את סיכויי החיבור של שבר מסוג זה ואת סיכויי ההחלמה ממנו.

מדוברות בית החולים נמסר כי את הניתוח מבצעים בסורוקה ד"ר יובל קריגר ופרופ' עמירם שגיא, שהתמחו בניתוחי כף יד מיקרוכירורגיים בחו"ל.
(ש)
