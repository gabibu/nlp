

יו"ר המועצה הפלשתינית המחוקקת, אבו עלא, אושפז בלילה האחרון בבית החולים מוקאסאד שבמזרח ירושלים, בשל אי סדירות בפעימות הלב והחרפה בשפעת בה לקה. אבו עלא אושפז לאחר ישיבה סוערת שהתקיימה בלשכת יו"ר הרש"פ יאסר ערפאת.

מהלשכה נמסר שאבו-עלא חש ברע בדרכו לביתו בשכונת אבו-דיס בתום דיונים סוערים שהיו בלשכתו של יאסר ערפאת עם בכירים בפתח. הישיבה כונסה לדיון בסירוב חברי המועצה המחוקקת לאשר את השינויים שהציע ערפאת בתקנות למינוי ראש הממשלה.

בכיר בפתח, שהשתתף בישיבה בלשכת ערפאת, מסר לסוכנות עתי"ם שבישיבה התפתח דין ודברים חריפים, במהלכם התפרץ אבו עלא מספר פעמים, דבר שגרם, ככל הנראה, להידרדרות במצבו הבריאותי.

אבו עלא עבר בחודשים האחרונים מספר צנתורים ואף אושפז כחודש ימים באחד מבתי החולים בפאריס.
