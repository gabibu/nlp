

כוחות מיוחדים חיסלו את המחבל נאצר עצידה, מבוקש חמאס בכיר משכם, אשר היה אחראי לשורה ארוכה של פיגועים קשים ובהם שני הפיגועים הרצחניים בישוב עמנואל בהם נרצחו 19 אזרחים ישראלים ונפצעו למעלה מ-40.

בבוקר, בפעילות כוחות מיוחדים, בכפר אל פונדוק, מערכית לשכם, נהרג המחבל הבכיר נאסר אל דין מצטפא אחמד עצידה. המחבל היה חמוש ברובה מסוג קלצ'ניקוב ונהרג לאחר שפתח באש לעבר כוחות צה"ל.

נאצר אל דין מצטפא עצידה, בן 27, מהכר תל הסמוך לשכם, מבוקש חמאס בכיר משנת 1998 בשל מעורבותו בביצוע פיגועים נגד מטרות ישראליות.

נאצר היה כלוא בעבר בידי הרשות הפלשתינית בשל פעילותו הצבאית, אך שוחרר עם פרוץ אירועי "גאות ושפל". מייד עם שחרורו, השתלב בתשתית החמאס הצבאי בשכם, אשר אחראית למספר רב של פיגועים רצחניים נגד ישראל בהם פיגוע חדירה לישוב אלון מורה ב-28.3.02 בו נהרגו 4 ישראלים בני משפחה אחת. עצידה הוא שאימן את חברי החוליה לקראת ביצוע הפיגוע.

מצה"ל נמסר עוד, כי נאצר עצידה הוא האחראי הישיר לשני הפיגועים הרצחניים בישוב עמנואל. החוליות אשר ביצעו את הפיגועים אומנו אישית על ידו ונשלחו לביצוע הפיגועים מטעמו. הפיגוע הראשון התרחש ב-12.12.2001 כאשר מטען חבלה הופעל נגד אוטובוס בציר הגישה לישוב עמנואל. לאחר הפעלת המטען, בוצע ירי לעבר האוטובוס וכלי רכב נוספים בציר. בפיגוע זה נהרגו 11 אזרחים ו-30 נפצעו.

הפיגוע השני התרחש ב-16. ביולי 2002, כאשר מחבלים, מחופשים לחיילים, הפעילו מטען בשילוב ירי והשלכת רימונים, לעבר אוטובוס וכלי רכב אשר נסעו בכביש הגישה לעמנואל. בפיגוע זה נהרגו 9 אזרחים ישראלים ו-16 נפצעו.

למחרת היום, בעת פעילות צה"ל באזור הפיגוע לאיתור המחבלים שברחו, נתקלו כוחות צה"ל בחוליה צבאית נוספת, אשר הוכוונה על ידי עצידהץ במהלך חילופי האש נהרג קצין צה"ל ובמרדף שהתפתח נהרג אחד המחבלים.

ב-14 באוגוסט 1998, השתתף עצידה בפיגוע ירי לעבר רכב הביטחון של הישוב "יצהר" בו נהרגו שני אזרחים ישראלים, תושבי הישוב.

משירותי הבטחון נמסר לכתב עתי"ם, כי בעצם ימים אלה עסק עצידה בהכנות אינטנסיביות לקראת הוצאה לפועל של פיגועים נוספים וגיוס מחבלים לביצוע פיגועים אלה.

רס"ל עמי כהן הי"ד, נהרג מירי מחבל בכפר מראח רבאח שמדרום לבית לחם. החיילים עסקו אותה שעה בסריקות לביצוע מעצרי מחבלים מבוקשים, זאת לאחר שעוצר הוטל על האזור כולו.

לאחר שפרץ הכוח לאחד הבתים ובקרב יריות עלה בידיו להרוג מחבל שהסתתר במקום, נפתחה אש אל הכוח מאחד הבתים הסמוכים. כהן ז"ל נהרג במקום וחבירו נפצע באורח קל והועבר לטיפול רפואי.

כהן ז"ל עבד כמאבטח בשגרירות ארה"ב בתל-אביב. הוא נולד וגדל בנתניה ושירת בגבעתי. חבריו סיפרו שהיה בעל פטור משירות מילואים אבל התנדב לשירות. "הוא לא ויתר והתעקש לשרת יחד עם החברים שלו לגדוד בבית לחם", אמר חברו, תמיר יעקב.

משפחתו וחבריו של כהן סיפרו שהיה מתנדב ותורם לקהילה באופן קבוע. "הוא התנדב בעמותה לעיוור", סיפר אחד מבני המשפחה, הוא התנדב במשמר האזרחי של נתניה, ובכל פעם שהיה פיגוע בעיר הוא היה רץ ועוזר ככל יכולתו. הוא היה פעיל בעמותות שונות ואוסף תרומות לנזקקים. היו אצלו בחדר עשרות קופות צדקה".
