

ממשלת דנמרק החליטה להציב שני כלים ימיים של הצי הדני במפרץ הפרסי כדי לסייע בפלישה האמריקנית לעיראק.

הצוללת "סיילן" והקורבטה "אולפר פישר" יהיו תרומתה של דנמרק, בנוסף לצוותים רפואיים ועובדים הומניטאריים, לקואליציה של הנשיא ג'ורג' בוש, כך אמר ראש הממשלה הדני אנדרס פוג ראסמוסן.

ראסמוסן הכריז כי החלטת ממשלתו לקחת חלק הפעולה הצבאית בעיראק נועדה כדי "להלחם ברודנות ולסייע בדמוקרטיה", והוסיף: "אנחנו חייבים לנקוט עמדה, בלי התחשבות עד כמה היא עלולה להיות לא-נעימה".

ראסמוסן עצמו נפגע אתמול בדרכו להכריז על החלטת ממשלתו בפרלמנט, כשפעיל נגד המלחמה שפך על ראשו ועל בגדיו בקבוק צבע אדום במחאה על תמיכת קופנהגן בוושינגטון. "יש לך דם על הידיים", קרא התוקף.

מסיבת העתונאים שראסמוסן היה אמור לערוך נדחתה כשעה כדי לאפשר לו להתארגן ולהחליף את בגדיו.

שר ההגנה הדני סוונד אאגה אמר, כי ספינות הצי הדני יוצבו באזור המפרץ הפרסי ורמז כי יורשו לפתוח באש גם מתוך הגנה עצמית וגם כחלק מהפעולות ההתקפתיות.

ובזירה הטורקית:

ארה"ב ביקשה מטורקיה להרשות למטוסיה לטוס מעל התחום האווירי הטורקי כדי לבצע התקפות על עיראק, ותהיה מוכנה להגיש לה הצעה פיננסית אם אנקרה תסכים לתת רשות כזו, כך אמר אתמול שר החוץ האמריקני קולין פאוול.

עם זאת, ציין פאוול, ההצעה לתת לטורקיה שישה מילארד דולר, שהוגשה לה בחודש שעבר, אינה עוד בתוקף.

"אנו נמתין לראות מה יכולה לעשות הממשלה הטורקית ומה יכול לעשות הפרלמנט, ואז ניענה למה שמונח על השולחן", הוסיף.

פאוול שוחח ביום שני עם שר החוץ הטורקי עבדאללה גול על הסדר חדש, ונמסר כי ממשלת אנקרה קיימה אתמול דיונים על השגת הסכם.

"בימים הקרובים יהיו דברים שטורקיה תוכל לעשות במקרה של פעולה צבאית. זה היה נושא השיחה שלי אתמול עם שר החוץ הטורקי. שוחחנו על הדברים החשובים לנו".

כשהתבקש לתת דוגמאות, ענה פאוול: "טיסות מעל לתחום האווירי הטורקי".
