

יו"ר רשות ניירות ערך, משה טרי, הורה למנהלי הקרנות ולנאמניהן שלא לקיים ב-19 במארס יצירות או פדיונות בקרנות נאמנות שהשקעותיהן בפועל בניירות ערך זרים, יחד עם יתרות מטבע החוץ שלהן, עולות על עשרה אחוז משווי נכסיהן.

שווי ההשקעות של קרן בחו"ל מתורגם לשקלים על ידי מנהל קרן על פי השער היציג של מטבע החוץ שבנק ישראל מפרסם. ואולם, בשל שושן פורים שיחול ביום 19 במארס, לא יפרסם בנק ישראל שער יציג לאותו יום.

אלמלא ההוראה על הפסקת היצירות והפדיונות ב-19 במאקס, היה על מנהלי הקרנות לתרגם את שווי ההשקעות בחו"ל עפ"י השער היציג של היום. ואולם, יו"ר הרשות סבור כי תרגום שווי השקעות בחו"ל לשקלים עפ"י שער יציג לא מעודכן עלול לפגוע, בשל התנודתיות המאפיינת את שער השקל-מט"ח, במחזיקי היחידות של הקרנות.

לאחר התייעצות עם הממונה על שוק ההון במשרד האוצר, החליט יו"ר רשות ניירות ערך להפעיל את סמכותו לפי חוק השקעות משותפות בנאמנות ולהורות על הפסקה של הצעת יחידות ופדיונן בקרנות אלה ביום 19 במארס.

נמסר מרשות לניירות ערך, כי בשאר הקרנות יתקיים המסחר כרגיל.
