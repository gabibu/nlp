

סדאם חוסיין הופיע במדים בפני ממשלתו והבטיח: "אנחנו ננצח". בהודעת הממשלה נאמר: "איננו בוחרים את מנהיגנו על פי תכתיב מתל אביב". בנו איים: "נשותיהם ואמהותיהם של החיילים האמריקנים יבכו בדם".

שעון האולטימטום שהציב נשיא ארה"ב ג'ורג' וו. בוש לעיראק מתקתק, אולם ביום שלישי הודיע בנו הבכור של השליט סדאם חוסיין, עודאי, כי בגדאד דוחה את הדרישה האמריקנית (ליציאת סדאם ובניו תוך 48 שעות מיום שלישי לפנות בוקר), ואמר, "שבוש יתפטר".

לא ברור אם נאומו של בוש נראה ונשמע ברחבי עיראק, מדינה בה המידע מצונזר ולא נגיש, ולתושבים אין צלחות לוויין.

בצהריים הגיב עודאי חוסיין לדברי בוש, דחה חד משמעית את רעיון הגלות שלו, של אביו ושל אחיו, ובתמורה הבטיח "קרב דמים".

"ההצעה באה מאדם שאינו לגמרי בסדר או בריא. ההצעה חייבת להיות התפטרות בוש, ויציאתו מארה"ב יחד עם משפחתו", אמר עודאי, בהתייחסות לנאום בוש.

שגריר עיראק באו"ם מוחמד אל-דורי, אמר כי המלחמה תערער את האיזור ואת העולם כולו. "לדעתי זו תהיה שגיאה חמורה של הממשל האמריקני, לפתוח במלחמה נגד ארצי", הטעים השגריר.

לפני שידור נאומו של בוש הודיע סדאם חוסיין כי "האמריקנים יתקלו בלוחמים העיראקים, שיאבקו עד למוות, וימתינו מאחורי כל סלע, עץ וקיר".

מבגדאד נמסר כי התושבים מתכוננים למלחמה, אוגרים מים ומזון, ואוטמים את חלונות בתיהם.

נשיא צרפת ז'אק שיראק אמר היום כי אין הצדקה להחלטה החד-צדדית (של ארה"ב ובריטניה) ליציאה למלחמה נגד עיראק, וכי בגדאד אינה מהווה איום שיש להגיב עליו בכוח צבאי.

שיראק, המתנגד המוביל למלחמה במערב, אמר כי האולטימטום האמריקני שהציב הנשיא ג'ורג' וו. בוש יפגע במאמצים העתידים לטיפול במשברים הנוגעים לנשק להשמדה המונית, זאת ככל הנראה בהתייחסות לתוכניות פיתוח הנשק הגרעיני של צפון קוריאה.

שיראק הציע לכבד את החוק הבינלאומי, וקרא ל"שמירת אחדות מועצת הבטחון, על פי המסגרת שנקבעה בהחלטה 1441 מנובמבר 2002".

לדעת שיראק, "רק מועצת הבטחון רשאית לתת לגיטימציה לשימוש בכוח".

הליגה הערבית דחתה היום את האולטימטום של הנשיא ג'ורג' הציב לסדאם חוסיין והאשימה את וושינגטון כי היא פועלת מחוץ למסגרת החוק הבינלאומי.
