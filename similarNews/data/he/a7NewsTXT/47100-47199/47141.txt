

בבית החולים איכילוב בתל אביב ממתינים לשיפור במצבו של הגבר בן ה-33 שאושפז היום לאחר שהתלונן כי חזר מהונג קונג עם שיעול, חום, כאבי ראש ושרירים, שהם תסמינים שכיחים של שפעת. מבית החולים נמסר כי האיש במעקב ובבידוד ואם מצבו ישתפר ויתברר כי חלה בשפעת רגילה הוא ישוחרר בתוך כיומיים.

ד"ר גלעדי, מומחה למחלות זיהומיות בביה"ח איכילוב המטפל באיש, אמר כי מדובר בגבר בריא בדרך כלל. "אלמלא דווח על המגיפה בהונג קונג ובמזרח הרחוק, לא היה הגבר מגיע אלינו ולא היינו מאשפזים אותו כלל", הדגיש.

לדברי גלעדי, ייתכן שאכן מדובר בשפעת, אולם גם המחלה המסתורית שהתפרצה במזרח אסיה מתאפיינת בתסמיני שפעת בשלביה הראשונים. בשלבים המתקדמים מתאפיינת המחלה בדלקת ריאות קשה, העלולה להגיע למצב של אי-ספיקה נשימתית עד כדי מוות. לדברי הרופא, הגורם למגיפה באסיה לא זוהה ולכן גרמה התפרצותה לדאגה גדולה בארגון הבריאות העולמי, שהגדיר אותה כאיום כלל-עולמי.

מאז סוף פברואר דווח על יותר מ-150 אנשים במזרח אסיה שנדבקו במחלה, רובם אנשי סגל רפואי. 9 מהחולים מתו.
