

מועצת יש"ע קראה היום לממשלת ישראל להחרים כל קשר עם אבו מאזן בשל דעותיו לגבי חיילי צה"ל וההתיישבות הישראלית בשטחי יש"ע.

כל מגע עם אבו מאזן יתפרש כאי עמידה של ממשלת ישראל על תנאי ראש הממשלה שרון למתווה בוש. אומרת מועצת יש"ע. היא אף קובעת כי תנאי אלמנטרי לדיון בקשרים עם אבו מאזן הוא הפסקת הטרור והחלפת שלטון הטרור.

מועצת יש"ע מזכירה את הראיון העתונאי שהעניק אבו מאזן לעיתון "א-שארק אל אאוסאט" שפורסם בתחילת חודש מרס, בו מצדיק אבו מאזן את המאבק המזוין בכללו ושימוש בנשק נגד חיילי צה"ל ונגד ההתיישבות הישראלית בשטחי יש"ע. באותו ראיון אמר אבו מאזן כי האינתיפאדה צריכה להמשיך וכי היוזמה הערבית להפסקת אש לא עוסקת בהגבלת הזכות של ערביי הרש"פ להתנגדות לישובים.

מועצת יש"ע מציינת כי מפת הדרכים משמעותה הקמת מדינה פלשתינית, חזרה לגבולות 67', מימוש זכות השיבה לפליטי 48' וערעור קיומה של מדינת ישראל.

ראש הממשלה אריאל שרון הציג רשימה של תנאים ישראלים לקבלת מפת הדרכים. זאת, למרות ששרון מקבל את המתווה העקרוני של הקמת מדינה פלשתינית בשני שלבים כגבולות זמניים ובגבולות קבועים. תנאי שרון בעיקרם הם הפסקה מוחלטת של הטרור וביצוע רפורמות אמיתיות ברשות הפלשתינית. מועצת יש"ע התריעה לא אחת שלאחר שמדינת ישראל תקבל באופן עקרוני את המתווה, לא יהיה בכוחה לעמוד על התנאים שהציבה ליישומו בשל הלחץ הבינלאומי, לשון הודעת יש"ע.
מי שסבור שמינויו של אבו מאזן לראש ממשלה ברש"פ, הוא התקדמות לקראת הסדר כלשהו טועה כיון שאת המלחמה נגד ישראל מנהלים ערביי הרש"פ ולא רק ערפאת והרשות. כך אומר דן שפטן עמית בכיר במרכז לחקר הביטחון הלאומי באוניברסיטת חיפה ובמרכז שלם, בשיחה לערוץ 7. לדבריו אין ביכולתו של אדם אחד מי שלא יהיה כדי לבצע שינוי בבעיות העמוקות בהן שקועים ערביי הרש"פ.
אבו מאזן הוא מוסיף לא התפכח מהמאבק המזוין ואינו משתייך לזרם מתון ברש"פ, אלא הוא דווקא מייצג אלו ברש"פ שאינם מקבלים את קיומה של מדינה יהודית כאן באזור.

לדבריו מי שגרם לכישלון השיחות בקמפ דיויד ובטאבה הוא אבו מאזן וזאת משום שהוא דוגל בגישה הקיצונית בנושא זכות השיבה. הוא אף טוען מציין שפטן כי כלל לא הוחמצה הזדמנות משום שהיא לא הייתה מלכתחילה "אמנם הישראלים הציעו 95 אחוז אך 95 אחוז אינם 100 אחוזים" אמר אבו מאזן. לדברי שפטן אבו מאזן גם דורש כי לארבעת מיליוני הפליטים וצאצאיהם תתאפשר בחירה ל"ממש" את "זכות השיבה" לתוך ישראל של גבולות 67 ובכל מקרה דורש כי ישולמו להם פיצויים.

כיום, מוסיף שפטן, אין סיכוי להגיע להסדר עם ערביי הרש"פ משום שאין גורם כלשהו בקרבם כולל ערפאת לא כל שכן אבו מאזן, שמסוגל להוליך את הערבים להסתלק מ"האתוס הלאומי" שלהם הכרוך בשלילת קיומה של המדינה היהודית.

ערביי הרש"פ אינם מתקדמים לכיוון קבלת מדינת ישראל מציין שפטן ומוסיף כי גם ביחסם של ערבים אזרחי המדינה חל שינוי לרעה. בעשור האחרון הם החלו לשלול את אופייה היהודי של מדינת ישראל ובאופן גורף.

לדבריו גם שינויים שיתחוללו באזור בעקבות המלחמה נגד עירק לא ישנו את חוסר הנכונות לקבל את מדינת ישראל ולוותר על זכות השיבה. יתירה מכך הוא מציין כי דווקא ההתנגדות המופקרת כלשונו של אירופה למהלכים האמריקניים כנגד עירק מעוררת תקווה בלב הערבים כי יש להם בעל ברית מערבי. האירופאים הוא מוסיף יעודדו את ערביי הרש"פ לדבוק בעמדתם ולכל היותר ילחצו עליהם להפסיק את הטרור אך בכך אין די כדי להביא להסדר.

היום דווח על צעדים בהם נקט ערפאת כדי לרמוז כי הוא ימשיך לשלוט חרף מינוי ראש ממשלה. את ישיבת המועצה המחוקקת הוא דרש להעביר ללשכתו במוקטעה וכן דרש לתקן את החוק ולקבוע כי כל מינוי של ראש הממשלה יאושר על ידו והוא גם זה שיאשר את הממשלה שירכיב אבו מאזן.
