

שר הביטחון שאול מופז והרמטכ"ל משה יעלון נבהלו ככל הנראה מהמחאה הציבורית הרחבה להחלטת הכנסת להעלות את מיכסת ימי המילואים המותרים לקריאה לחיילי מילואים ל-43 יום. לפיכך החליט הערב שר הביטחון כי יוקפאו הליכי החקיקה בעניין משך תקופת שירות המילואים השנתית. משמעות ההחלטה היא ששירות המילואים לא יוארך, כאמור, בשבעה ימים נוספים כפי שנעשה בשנת 2002, כך שתקופת המילואים אליה ניתן יהיה לזמן איש מילואים לא תעלה על 36 ימים בשנה.

בכך קיבל שר הביטחון את המלצת הרמטכ"ל משה יעלון. למרות זאת תורצה החלטת הרמטכ"ל בכך שעל רקע הקיצוץ המשמעותי בתקציב הביטחון והצמצום באימוני מערך המילואים הם שגרמו לרמטכ"ל להמליץ לא להאריך את משך תקופת המילואים השנתית. יחד עם זאת ברור, כי מחאת אנשי המילואים והעובדה שרבים מהם תיכננו להפגין בקרוב זירזה את ההחלטה של מופז ויעלון.

החלטת הכנסת להאריך את מספר ימי המילואים בשנה ל-43, בתמיכת מפלגת שינוי, התקבלה דווקא כאשר הקיצוץ בתקציב הביטחון אמור היה להיות גדול מאוד וכאשר משרד האוצר דרש ממערכת הביטחון לקמץ 6.3 מיליארד ש"ח. דווקא כאשר משרד הביטחון ומשרד האוצר הגיעו לסיכום לפיו תקציב הביטחון יקוצץ ב-3 מילארד ש"ח בלבד - וגם זאת במשך שלוש שנים - מושכים הרמטכ"ל ושר הביטחון את יוזמת צה"ל להאריך את שירות המילואים.
