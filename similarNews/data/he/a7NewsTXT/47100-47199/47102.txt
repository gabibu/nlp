

צוות חוקרים ומומחים מטעם רשות העתיקות יבדוק בימים הקרובים אם הכתובת המיוחסת למלך יהואש, שנמצאה על לוח אבן, אותנטית. ברשות העתיקות מדגישים כי אם יימצא כי הכתובת אותנטית מדובר בעדות ראשונה מחוץ לתנ"ך לקיומו של בית המקדש בימי הבית הראשון.

יהואש בן אחז היה מלך יהודה ומלך בירושלים בימי הבית הראשון, בסוף המאה ה-9 לפני הספירה. הכתובת החקוקה על לוח האבן בכתב עברי קדום מתארת "בדק בית"- שיפוץ- שביצע יהואש בבית המקדש באופן הדומה למתואר בספר מלכים ב', פרק יב'.

מפקחי רשות העתיקות בשיתוף עם המשטרה התחקו אחר המימצא כבר מחודש אוקטובר 2002, כאשר פורסם בעיתונות דבר קיומו של הלוח והכתובת עליו. לאחר 4 חודשים של חקירה עלה שמו של עודד גולן כמי שהלוח ברשותו. המשטרה שמה ידה על הלוח והוא נלקח כמוצג משפטי להמשך החקירה בחשד שגולן או אחרים עברו על חוק העתיקות מ- 1978, הקובע כי עתיקות שנמצאו בארץ הן רכוש המדינה.

עודד גולן טען במהלך חקירתו כי הלוח אינו בבעלותו. אמיר גנור, מנהל היחידה למניעת שוד עתיקות אמר, כי גולן חשוד בשורה של עבירות על חוק העתיקות בהם סחר של עתיקות ללא רישיון, אחזקת עתיקות החשודות כרכוש גנוב ואי דיווח על מציאת עתיקה. מדובר בעבירות פליליות שדינן עד שנתיים מאסר בפועל.

שרת החינוך, לימור לבנת, שכינסה היום מסיבת עתונאים בנושא הדגישה כי אין דיי ודאות לגבי זהות האבן, אך גם אם יש סיכוי, ולו הקטן ביותר כי האבן אמיתית, הרי שהמאמץ היה כדאי כיון שמדובר בשריד היחיד שנמצא אי פעם מימי בית המקדש הראשון.

ארכיאולוגים מרשות העתיקות כבר הזהירו כי כבר בעבר פורסמו חפצים וכתובות שנחשבו כאותנטים ורק לאחר שנערכו להם בדיקות יסודיות ומקיפות על ידי מספר מומחים, הם נתגלו כמזוייפים.
