

השר הטורקי עלי באבאצ'ן אמר היום כי הוא אופטימי באשר לתמיכת הפרלמנט בבקשת ארה"ב לפריסת כוחותיה בטורקיה, לקראת ובמסגרת המלחמה נגד עיראק,.

לא ברור אם ההצעה נועדה לאשר רק טיסות במרחב האווירי של טורקיה או פריסת כוחות יבשתיים, שיאפשרו לוושינגטון פתיחת החזית הצפונית מתחומי טורקיה.

מקורות דיפלומטיים אמרו כי יש אפשרות שהעיסקה תכלול אך ורק החלטה בדבר פתיחת פרוזדור אווירי לכוחות האמריקנים.

"נכון לעכשיו, ההרגשה הכללית חיובית (בדבר השגת החלטה). אני סבור שבנושא זה נעבוד במהודק עם ארה"ב", אמר באבאצ'ן, בראיון שהעניק לרשת הטלוויזיה סי.אן.אן בטורקיה.

את הדברים אמר באבאצ'ן לפני ישיבת חירום של הקבינט ביום שלישי. ההצבעה בפרלמנט בנושא אמורה להתקיים ביום רביעי.

לדברי באבאצ'ן, הסכמי הסיוע הקודמים בין ארה"ב לטורקיה עדיין תקפים, והוא ציין כי מדובר בין השאר במענקים בסכום של 6 מיליארד דולר.

ההמתנה לעיסקה הביאה עימה ביום שלישי התאוששות חדה בשווקים הפיננסיים של טורקיה, וזינוק של כ-10 אחוזים במחירי המניות.

חבילת הסיוע האמריקנית תהיה גלגל הצלה למדינה המרוששת הנאבקת כדי לממן חובות פנים בסך של כ-95 מיליארד דולר.
