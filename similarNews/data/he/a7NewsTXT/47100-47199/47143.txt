

סיכול נסיון התקיפה של חוליית מחבלים בגבעה הסמוכה לישוב איתמר ע"י יחידת "מבצר", זכה לשבחיה של מפקדת כוחות צה"ל בשומרון שאמרו כי הכוח פעל כהלכה וסיכל פיגוע קשה.

יחידת מבצר היא יחידה צבאית נסיונית המורכבת ממתיישבים שחויילו. כך דווחו כתבנו קובי סלע וקובי פינקלר.

הכוח כאמור נתקל בארבעה מחבלים חמושים המתקרבים למאחז בגבעה 851. הוא פתח עליהם באש, ובמקום התפתח קרב ממושך, שבסיומו נמלטו ארבעת המחבלים לבית פוריק.

רן, תושב מאחז ליד איתמר המגדל לדבריו מטעים ומלמד מתימטיקה במכללת אריאל, הוא אחד מלוחמי היחידה החדשה. רן סיפר לערוץ 7 כי היחידה פועלת כבר חצי שנה והיא נועדה בין היתר להקל על העומס מיחידות המילואים והסדיר שמתפנים בשל כך לפעול לסיכול הטרור בתוך הערים הערביות. לוחמי היחידה אומר רן נהנים מיתרון הכרת השטח בישוב ומסביבו וגם מהכרת הנפשות הפועלות, על אלו מתווספת מוטיבציה אומר רן. הוא ציין כי מעמד לוחמי היחידה דומה לזה של אזרחים עובדי צה"ל.
לדבריו יחידתו זיהתה 4 מחבלים וכשהלוחמים התקרבו פתחו עליהם המחבלים באש. השבנו באש והנסנו אותם מוסיף רן.

הוא ציין כי למרות שתחושה טובה מלווה את סיכול הפיגוע על ידי היחידה הוא היה מרגיש טוב יותר אם המחבלים היו נהרגים.

זוית נוספת על ההתמודדות הבטחונית בישובי יש"ע נעוצה בגדר ההפרדה.

ביום ראשון ערכו שרי ממשלת ישראל סיור ליד גדר ההפרדה ההולכת ומוקמת. מדברים שנאמרו במהלך הסיור עולה חשש כי בטחונם של המתיישבים ביש"ע ייפגע.

יו"ר מועצת יש"ע בנצי ליברמן אומר לערוץ 7 כי הקמתה של הגדר מעלה בעיה מוסרית ובטחונית. הקמת הגדר אומר ליברמן תקשה על המחבלים לעבור לתוך ישראל הקטנה ובאופן טבעי הם יפנו לפגוע בישובי יש"ע. נוסף על כך אומר ליברמן סביב הגדר מופעלים לחצים רבים ולכן היא מוקמת בחופזה וללא עבודת מטה מסודרת ומשום כך יש תקלות וטעויות. אחת הטעויות הוא מציין גרמה לכך שהערכת העלות היתה שגויה ובמקום שהיא תעלה 5 מיליון  למטר היא תעלה 10 מיליון  למטר גדר. הגדר לכשעצמה גרועה ויוצרת תחושת בטחון מזוייפת וזאת נוסף על מיקומה שאינו תואם צרכי בטחון אמיתיים, אומר ליברמן ומציין כי על תחושת הבטחון המזוייפת ניתן ללמוד דוקא מגדר ההפרדה החוצצת בין חבל עזה לישובים היהודיים. לדבריו למרות שהגדר פועלת זמן רב בכל זאת צה"ל נאלץ להכנס ולפעול למניעת טרור בתוך עזה.

מועצת יש"ע מוסיף ליברמן הציעה תוואי חלופי שנותן מענה בטחוני וגם מרחיק את הגדר מהקו הירוק כדי למנוע יצירת תודעה פנים ישראלית כמו גם הבינלאומית כי לגדר יש זיקה כלשהי להסדר עתידי.
לנוכח הכספיים שמושקעים בגדר ההפרדה מציין ליברמן יש להשקיע באותה מידה בכל אותם מרכיבי בטחון שצה"ל המליץ לצייד את ישובי יש"ע. מן הראוי, אומר ליברמן, כי באותה אינטנסיביות שפועלים להקים גדר הפרדה יפעלו כדי להגן על הישובים.
