

פיקוד העורף פירסם הערב הוראות לציבור להשלים את ההכנות ואת ההצטיידות בחומרי איטום ובפריטים נוספים הדרושים למרחב המוגן. יחד עם זאת הורה פיקוד העורף לציבור לא לפתוח עדיין את ערכות המגן.

פיקוד העורף פירסם הערב באתר האינטרנט שלו הוראות לציבור להשלים את ההכנות ואת ההצטיידות בחומרי איטום ובפריטים נוספים הדרושים למרחב המוגן.

יחד עם זאת הורה פיקוד העורף לציבור לא לפתוח עדיין את ערכות המגן. אם אכן יהיה צורך בפתיחת ערכות המגן, תינתן על-כך הוראה מפורשת של פיקוד העורף, בתום הערכת מצב במערכת הביטחון.

מחר, לאחר שהנשיא בוש ישא את נאומו לעם האמריקני, תערך הערכת מצב נוספת בראשות ראש הממשלה, שר הביטחון והרמטכ"ל. יתכן כי אחריה ינתנו הוראות נוספות בנוגע להכנת חדרים אטומים או פתיחת ערכות המגן לקראת אפשרות של שימוש.

רשימת הציוד המומלץ ע"י פיקוד העורף למרחב המוגן:

1. מזון:

מלאי מזון בכלים אטומים מפח, או זכוכית או באריזות הרמטיות. מומלץ להשתמש במזון מוכן כגון שימורים וחטיפים.

יש להכין לפחות ליטר מים לכל אחד מבני המשפחה בבקבוק אטום - אפשרי בבקבוק פלסטיק של מים מינרלים.

2. אמצעי תאורה

יש להכין תאורת חרום או פנס המופעל על ידי סוללות וכן להכין סוללות רזרביות.

3. אמצעי תקשורת

יש להצטייד בטרנזיסטור המופעל על ידי סוללות ולהצטייד בסוללות רזרביות. רצוי להוסיף מכשיר טלפון ומכשיר טלויזיה.

4. מאוורר חשמלי

5. דלי לאשפה ושקיות ניילון לפסולת.

6. עתונים, צעצועים, ספרים ומשחקים לילדים.

7. תיק אישי לכל בני המשפחה. התיק נועד למקרה פינוי ועליו לכלול ציוד אישי כתעודות ומסמכים אישיים, תרופות אישיות, חליפת בגדים, גרביים ונעליים.

8. שרותים כימיים.

