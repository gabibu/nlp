

הרב זלמן ברוך מלמד , רבה של בית אל אומר כי "נס פורים מלמד אותנו, שלא כל מה שנראה רע, הוא באמת רע, ומה שהיה נראה רע מכל, נהפך לטוב. לא רק שהרע מתבטל, אלא "ונהפוך הוא, אשר ישלטו היהודים המה בשנאיהם" .

עוד מוסיף הרב כי " המהפכה היתה לא רק של הצלה ממוות לחיים, לא רק פיזית, אלא גם רוחנית. קודם לכן - היה משבר רוחני חמור, היתה התבוללות, ואחר-כך - היתה התעוררות רוחנית אדירה. התעוררות, שהשפיעה על הגויים, "ורבים מעמי הארץ מתיהדים".

לדבריו, "מאותו מאורע למדנו לראות את המציאות באופן שונה. למדנו לדעת, שסכנה של השמדה טוטאלית יכולה ליהפך להצלחה ולהתעוררות של חיים מחדש. ואכן, זמן קצר אחר-כך, נבנה בית-המקדש השני. הכל פתוח, הכל נזיל, הכל יכול להתהפך לטובה: "ליהודים היתה אורה ושמחה וששון ויקר", דברי הרב זלמן ברוך מלמד, ראש הישיבה ורבה של בית אל.





