

תושבי ישראל סבורים כי מעמדה של ישראל ישתפר בעקבות מלחמה בעיראק, 30% משוכנעים כי האיום הצבאי על ישראל יקטן, 15% סבורים כי תהיה עלייה ברמת הטרור ובאלימות כלפי ישראל ו-11%נוספים מאמינים כי תהיה עליה בחוסר היציבות באזור.

ממצאים אלה כלולים בסקר ארצי שביצע מכון המחקר סמית עבור קרן "ישראל לנצח", שהוקמה לפני חודש בארה"ב, במטרה להעלות למודעות ציבורית את

הישגיה הדמוקרטים, המדעיים והתרבותיים של ישראל באמצעות אירועים מיוחדים ופעילויות חינוכיות.

ממצאי הסקר הוצגו במסיבת עיתונאים שכונסה היום בירושלים על ידי נציגי הקרן בישראל. בסקר השתתפו 501 אזרחים יהודים בוגרים, המהווים מדגם מייצג של האוכלוסייה והוא נערך ב-6 וב-7 במרס 2003.

אחת התוצאות המפתיעות בסקר הייתה בשאלה ממה אזרחי ישראל חוששים כיום יותר. 31% השיבו כי הם חוששים מאבדן ערכים בחברה הישראלית, לעומת 18% שחוששים מהתקפת טרור, 12% ממלחמה באזור ו-20% שחוששים מבעיות כלכליות.

מן הסקר עולה עוד כי אחד מכל 7 ישראלים סבורים כי המצב הכלכלי שלהם הורע בשנתיים האחרונות ואחד מכל 3 מאמינים כי מצבם ימשיך להידרדר בשנה הקרובה.

מרבית הנשאלים חשו כי מעמדם האישי והלאומי פחות בטוח כיום לעומת לפני כמה שנים. אחד מכל 7 ישראלים מאמינים כי מעמדה הביטחוני של ישראל פחות בטוח כיום לעומת מצבה לפני 5 שנים.

אחת השאלות בסקר, שהייתה שאלה "פתוחה", ביקשה לדעת מי המדינה הידידה הטובה ביותר של ישראל לרוב מוחץ של 81% השיב כי זו ארה"ב.

54% מאמינים כי צרפת מושפעת ממדיניות אנטישמית ו-23% חושבים אותו דבר לגבי בלגיה.

עוד עולה מן הסקר, כי 9 מתוך 10 מאמינים כי העולם אדיש לגורלה של ישראל.

יו"ר קרן "ישראל לנצח" ריצ'ארד היידמן, עד לאחרונה נשיא בני ברית, הודיע כי הסקר נועד לחוש את "הדופק" בציבור הישראלי בזמנים קשים אלה ובכוונת הקרן לחזור עליו מדי שנה.

במסיבת העיתונאים נמסר עוד, כי ב-19 במאי, ל"ג בעומר, יתקיים אירוע המוני
בוושינגטון, בהשתתפות כ-14 אלף יהודים, במטרה להביע הזדהות עם מדינת ישראל.
האירוע יתקיים בחסות ועידת הנשיאים של הארגונים היהודיים ושגרירות ישראל בארה"ב ובימים אלה מתנהל משא ומתן עם לשכת ראש הממשלה כדי לבחון אפשרות שאריאל שרון יהיה אורח הכבוד באירוע זה.
