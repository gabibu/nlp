

בצל איום המלחמה ובמזג אויר סוער ואביך, חגגה תל אביב היום את חג הפורים, ובשעה שמרכז העיר ובקניון הדיזנגוף סנטר התמלאו בצעירים ובני נוער מחופשים בצבעוניות וצוהלים, עסקו בחנויות במכירת ערכות מיגון להכנת החדרים האטומים בהוראת פיקוד העורף ובמערכת הבטחון נערכו לגיוס
אנשי מילואים.

קניון הדיזנגוף סנטר ורחובות מרכז העיר המו צעירים מחופשים שהתעקשו לחוות את פורים בהשתטות אופיינית, על אף ביטול העדלאידע ותגבור כוחות הבטחון ומתנדבי משמר האזרחי. הקניון הציע פעילויות לילדים, ליצנים, הופעות זמרים ותחרות ריקוד.

רק חנות ה"הום סנטר" שבקניון, המתה קונים, ונראתה מנותקת מהמראות מסביב. לכאן הגיעו כדי "להשלים ציוד". יוסי, מנהל החנות, סיפר לכתב עתי"ם על תנועת קונים ערה פי שלוש מביום רגיל. זרם הקונים החל ביום ב' בלילה והתגבר היום לאחר שפיקוד העורף הורה לאטום חדרים. בשעות הצהריים התברר כי אזל מלאי הניילון והקונים נאלצו להמתין יותר משעה לקבלת אספקה חדשה.

גם בחנות "אייס", שביד אליהו, נרשמה תנועת קונים גדולה. מנהל החנות סיפר לכתב עתי"ם כי ביום ב' היתה תנועת קונים דלילה, אך משעות הבוקר של יום ג' ועד לשעות הצהריים אזל כל המלאי, והוא נאלץ להזמין בדחיפות את המוצרים הנדרשים. "הגיעו משאיות שלמות שפרקו ציוד חירום שכלל ניילונים, סרטי הדבקה, בקבוקים של מים מינרליים, תאורת חירום וסוללות ועוד" אמר.

בתוך כל ההמולה רק זוג צעיר אחד בא וקנה פחית צבע. "לא, הם אמרו, אין לנו ניילונים ואנחנו גם לא מתכוונים לקנות. אנחנו נסתדר בלי. אנחנו מעדיפים להתמקד בצביעת הבית", אמרו.
