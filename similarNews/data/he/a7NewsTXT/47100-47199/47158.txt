

בפגישה שהתקיימה היום בין מזכ"ל הסתדרות המורים, יוסי וסרמן והממונה על התקציבים באוצר, מר יובל רכלבסקי, התריע מזכ"ל הסתדרות המורים כי לא יאפשר את פיטוריהם של אלפי מורים צעירים ואיכותיים ודרש ממנו למצוא את הדרך להגדיל את מכסות הפרישה ולאפשר למורים שחוקים לפרוש בכבוד.

המזכ"ל וסרמן אמר כי"אנחנו לא מנותקים מהמצב הקשה במשק אך במקום לפטר את אותם מורים צעירים ואיכותיים, על המערכת למצוא פתרונות אשר לא יפגעו בצורה כה אנושה בתשתית החינוך בישראל. הבירוקרטיה של משרד החינוך מדהימה בגודלה. היא מגיעה ל-1.75 מיליארד שקל לשנה שהם 7% מתקציב החינוך.לפני שמגיעים לפתרון הקל של פיטורי מורים, ניתן לייעל את המערכת הבירוקרטית. הדבר האחרון אותו אנו רוצים הוא להגיע להשבתת המערכת, אך אם לא יימצאו הפתרונות ההולמים נאלץ לצאת למאבק ציבורי בו נבהיר כי סדר העדיפויות בקיצוצים חייב להיות שונה".

מזכ"ל הסתדרות המורים חזר והבהיר, כי עוצמתה וחוסנה הלאומי של מדינת ישראל מתחילה קודם כל בתשתיתה האנושית ולכן משמעות פיטוריהם של אלפי מורים יגדיל את הפערים החברתיים במדינת ישראל. וסרמן: "התשתית האנושית היא תנאי לצמיחה ולכן לא ייתכן לפגוע בצורה כה אנושה בתלמידים. יעדה של מערכת החינוך הוא להשיג שיוויון בין התלמידים ואילו קיצוץ במורים ובשעות הלימוד בהכרח יגרור אפליה הולכת וגדלה בין התלמידים וכמבון גידול בפערים החברתיים".

וסרמן הבהיר לממונה על התקציבים באוצר, כי ביקש להיפגש עם ראש הממשלה בנושא וכי עמדת הסתדרות המורים תובהר מחר בפגישה עם השר מאיר שיטרית.
