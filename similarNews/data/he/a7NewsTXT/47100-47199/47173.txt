

שופט בית משפט השלום בירושלים חיים לירן הורה היום לשחרר ממעצר את הנער שנראה אוחז באקדח ושכוון לנער אחר שהיה מחופש לראש הממשלה אריאל שרון, ושהוחשד בהסתה ובהצגת חיסול של ראש הממשלה. השופט קבע, כי מדובר היה בארוע פורימי וכי הנער היה שתוי.

הנער נעצר אתמול יחד עם נער נוסף במהלך הילולא שנערכה סמוך לרחבת הקבר של ברוך גולדשטיין בקרית ארבע וזאת בחשד להמרדה והסתה ותמיכה בארגון טרור.

השניים לבשו חולצות שעליהן נכתב: "סיירת נקמה לדיכוי בוגדים", "ערבים לפח הזבל". אחד מהנערים שוחרר כבר ביום ב' לביתו ואילו הנער השני נעצר והובא היום לבית המשפט.

בית המשפט קבע כי מדובר במסיבה פורימית כאשר הנער היה בגילופין גם כפי שטענה המשטרה, ולפיכך יש להתייחס למעצר בהתאם. כמו כן קבע השופט שאין חשש לשיבוש הליכי חקירה היות והמשטרה שיחררה את הנער הראשון.

השופט הורה להרחיק את הנער למשך 3 ימים מחברון. אנשי כך טענו בתגובה כי שוב מתגלה כי משטרת חברון מטפסת על אילנות גבוהים ומנסה להפוך אירוע פורימי לעבירה פלילית. "אם לא היתה במקום תקשורת, השוטרים אפילו לא היו עוצרים את הנער".

מהמשטרה נמסר בתגובה, כי בכוונת המשטרה להמשיך בחקירה לגבי מהלך האירועים בהילולת גולדשטיין וכבר מונה צוות חוקרים בראשות קצין שירכז את החקירה שתתמקד בעיקר בעבירות של המרדה והסתה.
