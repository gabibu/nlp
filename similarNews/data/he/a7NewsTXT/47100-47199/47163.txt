

הנשיא לשעבר של ארה"ב ביל קלינטון קרא היום לבריטים לתת אמון בטוני בלייר, ולהניח לו לעשות את הצעד הנכון לגבי עיראק, זאת במאמר שפורסם ביומון "גרדיין".

קלינטון הצביע על הזדמנויות שונות בעבר, שבמהלכן עמדו ארה"ב ובריטניה כתף אל כתף, מול האופוזיציה.

"כעת זה רגע קשה נוסף. על בלייר יהיה לעשות את מה שנראה לו נכון. אני נותן בו אמון, ומקווה שגם העם הבריטי יעשה כך", כתב קלינטון.

הנשיא לשעבר מתח ביקורת על צרפת ורוסיה שאיימו להטיל וטו על הצעת החלטה במועצת הביטחון שתכלול הצבת אולטימטום לסדאם חוסיין.

"האיום בווטו לא עזר לדיפלומטיה. זה רע, כיוון שאם רוב המדינות החברות במועצת הבטחון היו מסכימות לגישת בלייר, לסדאם לא היה מקום להתחמקות נוספת, והוא היה נאלץ להתפרק מנשקו ללא פלישה ושפיכות דמים", נאמר.

"כעת נראה כי הכוח יוביל לפירוק הנשק ולהדחת השליט העיראקי", ציין קלינטון.

העובדה שהחלטת האו"ם 1441 בנושא עיראק עברה בנובמבר, היא בעיקר הודות לבלייר, שראה בה הזדמנות לפרק את סדאם מנשקו בדרך שתחזק את האו"ם ותדאג לשימור הברית האטלנטית, הוסיף קלינטון.

הבעת התמיכה של קלינטון בבלייר, עימו קיים מערכת יחסים חמימה בתקופת נשיאותו, הובעה שעה שראש הממשלה הבריטי עומד מול מפלגה מפולגת, ומנסה לשכנע את אוהדיו ותומכיו לשעבר בצורך לצאת לפעולה צבאית נגד עיראק.
