

חוסאם חאדר, שנעצר על-ידי ישראל בלילה שבין יום ראשון לשני במחנה הפליטים בלטה, היה מעורב בהכוונה ובמימון של פעילות טרור של התנזים בשומרון, כך הדגישו בשב"כ.

נזכיר כי חאדר הוא חבר המועצה המחוקקת הפלשתינית ויו"ר הוועדה להגנה על זכויות הפליטים ברשות הפלשתינית. הוא נעצר בביתו. האיש נחשב לבכיר אנשי התנזים של הפתח' במחנה הפליטים.

לדברי גורמים בשב"כ, עסק חאדר עד הימים האחרונים בתכנון של פעילות הפיגועים של התנזים בשומרון. משרדו שימש, לדברי גורמים בשב"כ, כמוקד לפעילות זו.

חאדר נעצר בשנות ה-80 מספר פעמים על-ידי ישראל בגין פעילות טרור. בשנת '88 גורש מישראל והעביר את פעילותו למפקדת הפתח' בטוניס. במסגרת אוסלו הוא הורשה לשוב לישראל ומונה מאוחר יותר כחבר המועצה המחוקקת הפלשתינית.
