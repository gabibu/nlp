

שני בני אדם נהרגו ו-3 נפצעו, מהם שניים קשה בהתנגשות בין שלושה כלי רכב שאירעה לפנות בוקר בשדרות ההסתדרות שבכביש חיפה-עכו, בצומת הכניסה הראשי לקריית מוצקין. לדברי המשטרה, יתכן ונהג אחת המכוניות היה שתוי לאחר שבילה במסיבת פורים.

התאונה אירעה סמוך לשעה 5 בבוקר, כאשר נהג בן 23 מעכו, שב לביתו, יחד עם חברתו, אף היא כבת גילו. הרכב חצה את הצומת, ככל הנראה באור אדום. הוא התנגש במונית שיצאה מרחוב ירושלים בקריית ביאליק והיתה בדרכה לכיוון קריית מוצקין. מעוצמת ההתנגשות נהדפה המונית, התנגשה בעמוד של רמזור על אי תנועה ואחר כך התנגשה במונית מסחרית, אשר עמדה בכביש הראשי בצומת ברמזור אדום, כדי לפנות לקריית ביאליק.

המכונית המשיכה ונעצרה על המסלול הנגדי. מעוצמת ההתנגשות בין המונית למכונית, נהרגו נהג המונית, שמעון אוחנה (53) מקריית ביאליק ונוסע שישב לידו , טרם הותר שמו לפרסום.

נהג המכונית הפרטית וחברתו נפצעו קשה ופונו לבית החולים רמב"ם בחיפה. נהג המונית המסחרי נפצע באורח קל ושוחרר לאחר שעבר סדרת בדיקות בבית החולים רמב"ם בחיפה.

ראש מדור תאונות דרכים במשטרת מרחב חוף, רב פקד אלי ממן, מסר, כי נהג המכונית הפרטית סיפר כי שב מבילוי במועדון לצעירים באיזור עמק יזרעאל וכי קיים חשד כי הוא נהג תחת השפעת אלכוהול.
