

בחודש פברואר השנה נרשמו 55,200 כניסות תיירים לישראל. מתוכן 49,200 היו בדרך האוויר ו-3,900 כניסות בטיסות ישירות לאילת. עוד 5,800כניסות היו בדרך היבשה ו-200 כניסות היו בדרך הים.

מתוך הכניסות בדרך היבשה (שחלקן כניסות חוזרות של תיירים שיצאו לארצות השכנות וחזרו לישראל), 3,000 היו דרך תחנות הגבול עם ירדן ועוד 2,700 היו דרך תחנת גבול אילת. על כך נמסר מהלשכה המרכזית לסטטיסטיקה ומשרד התיירות - בהסתמך על סיכומי ארעיים של הנתונים.

ינואר-פברואר 2003 - בחודשיים הראשונים של השנה נרשמו 127,800 כניסות תיירים לישראל ב-5% פחות מהכניסות בינואר-פברואר אשתקד. מתוכן, 112,300 היו בדרך האוויר - ירידה של 5.5% בהשוואה לתקופה המקבילה אשתקד. ירידה של 42% נרשמה בכניסות תיירים בדרך האוויר לאילת (5,100 לעומת 8,800) עוד 15,100 כניסות היו בדרך היבשה (בדומה לינואר-פברואר 2002) ו-400 כניסות היו בדרך הים.

נתונים מנוכי עונתיות ומגמה - נתוני כניסות תיירים לישראל מושפעים מעונתיות חודשית גבוהה, ועל-כן יש לנתחם על סמך הנתונים מנוכי העונתיות והמגמה. עם זאת יודגש, כי בשל שיטת החישוב הנהוגה בלמ"ס, המגמה של החודשיים האחרונים עשויה להשתנות עם קבלת נתונים חדשים או עידכון נתונים מחודש קודמים.

ניתוח נתונים מנוכי עונתיות (כניסות תיירים בדרך האוויר) - נתוני כניסות תיירים מושפעים בנוסף להשפעות העונתיות החודשיות, גם מאירועים בלתי צפויים הגורמי לאי-סדירות בנתונים. נתוני כניסות תיירים בחודש פברואר השנה, שקרוב לוודאי הושפעו מהאיום העיראקי והחששות ממלחמה במפרץ, היו נמוכים במיוחד - 55 אלף כניסות. רמה דומה לזו נרשמה בשני מועדים לאחרונה. בחודש אפריל 2002 במהלך מבצע "חומת מגן" וכן בחודש אוקטובר 2001 לאחר פיגועי ספטמבר בארה"ב. בשני
המקרים הקודמים עמדה הרמה על 57 אלף כניסות לחודש.

הנתון הנמוך (מנוכה עונתיות) בפברואר השנה, עדיין אין ביכולתו להשפיע על נתוני המגמה, שרושמת עלייה, אם כי מתונה: בארבעת החודשים האחרונים (נובמבר 2002 עד פברואר 2003) נרשמה עלייה של 2% בממוצע לחודש. בהקשר לכך יצויין, כי נתוני המגמה אינם מושפעים מיידית מאי-סדירות של חודש חריג אחד בלבד, וההשפעה על נתוני המגמה מתרחשת אם מתקבלים נתונים חריגים מספר חודשים ברציפות.
