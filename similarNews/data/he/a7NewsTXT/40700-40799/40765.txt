

תושבי הודו משלמים מדי שנה שוחד לעובדי מדינה בסכום של יותר מ-267 מיליארד רופיות (6 מיליארד דולר) על מנת להשיג את מבוקשם, כך עולה מתוצאות מחקר שפרסם היום העיתון "טיימס אוף אינדיה".

העיתון ציטט מחקר שערך מכון הסקרים ORG-Marg, ממנו עולה כי מגזרי הבריאות והחינוך הם המושחתים ביותר במדינה.

עוד עולה מהמחקר שנערך עבור הארגון "שקיפות בינלאומית", כי במגזר הבריאות, 32% מהאנשים שבאו במגע עם אנשי שירותי הבריאות שילמו שוחד בסכום של יותר מ-75 מיליארד רופיות (1.6 מיליארד דולר), ובתחום החינוך, יותר מ-23% מהאנשים שילמו 35.5 מיליארד רופיות (כ-700 מיליון דולר).

במחקר, שכלל עשרה מגזרים, בהם בריאות, אנרגיה, חינוך, בתי משפט, משטרה, מסים, תקשורת ורכבות, נאמר כי המגזרים המושחתים פחות הם הרכבות והטלפונים.

בתגובה לתוצאות המחקר, אמר נציג "שקיפות בינלאומית" בהודו, ר.ה. טאהליאני, כי הגילויים מדאיגים מאוד, משום שלדבריו, שני שלישים מ-19.3 מיליון עובדי המדינה מעורבים במעשי שחיתות.
