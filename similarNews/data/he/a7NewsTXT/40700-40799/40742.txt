

הוראה חדשה ניתנה לטייסי חיל האוויר הממריאים מבסיס החיל בשדה דב בצפון תל אביב שלא לטוס מעל שכונת סי אנד סאן. הסיבה: לא להפריע למנוחתם של תושבי השכונה היוקרתית, כך מדווח אתר החדשות של 'מעריב'.

בדיווח נמסר כי לפני מספר חודשים נפגשו נציג ועד השכונה סי אנד סאן ועורך דינו עם מפקד בסיס שדה דב וביקשו ממנו למעט בהקף כמות הטיסות מעל המקום הנמצא מצפון לשדה התעופה. לטענת התושבים, המטוסים הרבים הממריאים והנוחתים בשדה התעופה פוגעים בשלוותם של התושבים. "נמאס לנו מהמטוסים שעוברים לנו מעל הראש בשעות הבוקר המוקדמות" אמרו התושבים למפקד הבסיס.

בעקבות התלונות הורו בחיל האוויר לטייסים להשתדל ולהימנע מלעבור מעל השכונה. לטענת קצין בכיר בחיל האוויר, לא תמיד ניתן לעמוד בהוראה זו "אך היא מבוצעת כל עוד זה אפשרי, כדי להתחשב בתושבים."

בצה"ל מדגישים כי מאז החלה המלחמה האחרונה עם הפלשתינים גדל מספרן של הטיסות המבצעיות היוצאות משדה דב. לדברי המקור הזה, בשנה האחרונה היו בשדה כ-160 אלף נחיתות והמראות.

עוד אמר המקור כי בשל מיקומו של שדה דב קיבלו הטייסים גם הוראה שלא להפעיל מנועים בשעות הצהריים, בין שתיים לארבע. גם במקרה שיש אילוץ מבצעי המטוסים נגררים לרחבה ליד מסלול ההמראה, הרחוקה מאזור המגורים, ושם נעשות ההכנות לקראת הטיסה.

כמו כן, החל מהשעה 11 בלילה הורו לטייסים לנחות מכיוון הים ולא מאזור שכונות המגורים של צפון תל אביב, וזאת אם תנאי הרוח מאפשרים את הנחיתה. "כל אזורי המגורים הוקמו בידיעה שיש במקום שדה תעופה" אמר הקצין הבכיר "אבל אנחנו עושים הכל כדי שלא לפגוע באיכות חייהם של תושבי השכונות הסמוכות לבסיס."
