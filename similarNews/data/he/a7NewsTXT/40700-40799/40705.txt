

אחד החשודים העיקריים בפיגועים נגד מטרות ישראליות בקניה מסתתר בסומליה, מסרה אשתו למשטרה.

סגן מפקד משטרת קניה, ויליאם לנגאט, מסר היום לכתבים מקומיים כי סאלח עלי סאלח נבחן, טלפן פעמיים לאשתו ודחק בה להצטרף אליו בעיר באידואה שבסומליה, 250 ק"מ צפונית-מערבית לבירה מוגדישו.

המשטרה טוענת כי נבחן הוא שרכש את הרכב בעל הנעה קדמית ששימש לפיגוע התופת ב-28 בנובמבר במלון פרדייז ליד מומבסה.

"אשתו של נבחן, פטומה, סיפרה לנו שבעלה התקשר אליה ואמר לה כי הוא מסתתר בעיר באידואה ושהוא מבקש ממנה להצטרף אליו", סיפר לנגאט לכתב העיתון "דיילי ניישן", היוצא לאור בניירובי.

המשטרה עצרה את אשתו, את אמו ואת אחיו של נבחן לצורך החקירה, אך טרם עצרה איש החשוד כאחראי ישירות לפיגועים.

משטרת קניה מציעה פרס כספי של כ-6,000 דולר תמורת מידע שיוביל למעצרו של נבחן או של אחד משני האנשים שעל פי החשד ירו טילים לעבר מטוס של חברת ארקיע, שהוביל יותר מ-270 נוסעים ואנשי צוות ישראלים.

המשטרה פרסמה תצלום של נבחן וקלסתרונים של שני החשודים האחרים, שהורכבו על פי תיאורים שמסרו עדי ראייה.
