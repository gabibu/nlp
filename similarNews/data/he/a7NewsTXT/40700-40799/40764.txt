

הצבא האמריקני התחיל בשידורי רדיו שנמשכים חמש שעות מידי לילה, שידורים שתדרי קליטתם מכוונים ומיועדים לתושביו של אזור איסור הטייס הדרומי בעיראק, כך נמסר רשמית.

שידורי הרדיו המדוברים כוללים מסרים, המבטאים אמנם אהדה וכבוד לחיילים העיראקים, אולם במקביל גם מוכיחים שהמנהיג העיראקי סאדם חוסיין "הכתים את ארצו", ומשווים אותו לדיקטטור הסובייטי ג'וזף סטאלין.

"בסופו של דבר, שילם העולם מחיר כבד על כך שלא עצר בזמן את סטאלין, כאשר הייתה אפשרות לכך", נאמר באחד המסרים.

שידורי התעמולה מבוצעים בסיוע מטוסים אמריקנים, המפטרלים באזור השידור.

במסר אחר, מצוין ונזכר כי סאדם "הקריב אלפים מחייליו במהלך מלחמת איראן-עיראק". במסרים הללו מופיע גם המידע שסדאם הורה להניח שדות מוקשים "בעורפם של" העמדות העיראקיות במלחמת המפרץ של '91, זאת מתוך מגמה לפגוע בחייליו שלו במידה ויבכרו לברוח משדה המערכה.

סוכנות עתי"ם מזכירה כי בחודשים האחרונים, השליך צבא ארה"ב מאות אלפי עלונים ממטוסים באזורים שונים בעיראק. כחצי מיליון עלונים, הכוללים 6 מסרים שונים, הושלכו לא מכבר בששה אתרים, כך נמסר ביום שלישי מפיקוד המרכז האמריקני.

בעלונים אלה נמסר לאזרחים ולחיילים העיראקיים כי המטוסים הבריטים והאמריקנים תוקפים קווי תקשורת העשויים מסיבים אופטיים, ומזהירים ש"תיקון" הנזק "יסכן במידה רבה את החיילים העיראקים".

בעלונים צוין בנוסף גם תדירות שידורי התעמולה ברדיו.
