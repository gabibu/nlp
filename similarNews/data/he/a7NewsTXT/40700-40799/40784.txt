

מטה החירום להצלת חיי התרבות והאמנות במדינה הודיע היום כי ימשיך במאבקו נגד הקיצוצים בתקציבי התרבות והאמנות גם אחרי שהכנסת אישרה את תקציב המדינה לשנת 2003 הכולל את הקיצוצים בתרבות. חברי המטה מצפים לפגישה דחופה שביקשו עם שרת התרבות החדשה, לימור לבנת, שנכנסה השבוע לתפקידה, ערב אישור התקציב.

בהודעת נציגי האמנים נמסר, כי מנהלי מוסדות התרבות והאמנות, האמנים והיוצרים תולים כעת תקוות גדולות בשרה לבנת שהוכיחה, כשרת החינוך, את יכולתה להציל ולקדם פרויקטים חינוכיים בקנה מידה לאומי, גם בתקופה של קיצוצים, ובטוחים כי היא תפעל גם להצלת חיי התרבות והאמנות במדינה.

מהמטה נמסר, כי גם לאחר אישור תקציב המדינה יש דרכים רבות כדי להקטין את מה שהם מגדירים כ"הקיצוץ האכזרי שהוטל על מוסדות התרבות והאמנות" (במקום 10% קיצוץ כפי שחל על כל התחומים הנתמכים על-ידי המדינה הוטל על התרבות קיצוץ נוסף של עוד כ-15% שיביא להתמוטטות מוסדות ומפעלי תרבות רבים). לדבריהם, אפשר לעשות זאת על-ידי שימוש בעודפי משרדי הממשלה בסוף שנת התקציב 2002, העברות תקציביות בתוך תקציב המדינה ועוד.

ביום חמישי הבא אמורים חברי מטה החירום להצלת התרבות והאמנות להיפגש עם נשיא המדינה משה קצב בלשכתו בירושלים ולהעלות בפניו את מצוקתם.

המועצה הישראלית החדשה לתרבות, בראשות דורון סבג, החליטה היום להתייצב מאחורי מטה המאבק נגד הקיצוצים בתקציב התרבות והאמנות. המועצה הוקמה לאחרונה לאחר אישורו של חוק התרבות והאמנות בכנסת היוצאת. סבג, המשמש כמנכ"ל חברת כח-האדם O.R.S, אמר כי על הממשלה להתייחס לתחום התרבות והאמנות כענף יצרני לכל דבר שכן היוצרים, האמנים ומנהלי המוסדות מייצרים ללא הפסקה פעילות יצרנית ויצירתית לכל דבר ופגיעה בהם מנוגדת לא רק לכל היגיון חברתי-תרבותי אלא גם להיגיון כלכלי.
