

יו"ר מפלגת העבודה עמרם מצנע הכריז היום כי אם אחרי הנסיגה החד-צדדית שהוא מתכנן מיש"ע, ימשיכו הפלשתינים בטרור נגד ישראל, "נכסח להם את הצורה".

מצנע פרסבפני תלמידי תיכון חדש בתל-אביב את משנתו המדינית ובמיוחד את ההפרדה החד-צדדית שהוא מציע מהפלשתינים.

"אנחנו הולכים להפרד מהפלשתינים. זו החלטה אסטרטגית חד משמעית. ירצו - יהיה עם מי לדבר ועל מה לדבר, אנחנו נעשה את זה בהסכמה. לא יילך - נפרד במהלך חד צדדי שבו אנו נגדיר את החומה ואת הגבול. אתם רוצים, תשארו שם. אנחנו נהיה פה. תמשיכו בטרור - נכסח לכם את הצורה", אמר מצנע בפנותו, כנראה, גם לפלשתינים.

דבריו של מצנע התקבלו באהדה רבה וניסיונו לפזול למרכז המפה הפוליטית ולהשתמש בטרמינולוגיה ימנית, הצליחו. מצנע, המוטרד מהאפשרות כי שינוי תכרסם בכוחו, אמר לתלמידים, כי הצבעה לשינוי פירושה אפשרות לקואליצית ימין בראשות שרון עם טומי לפיד, אפי איתם ואביגדור ליברמן. עוד הדגיש מצנע את עברו הצבאי כאלוף פיקוד מרכז וכקצין בכיר במלחמת יום הכיפורים.

כתב עתי"ם מזכיר, כי בהיסטוריה מוכרים עוד לפחות שני אנשים שהתבטאו בצורה חריפה נגד פלשתינים בפרט או הערבים בכלל. ב-8 באוקטובר 1973 במסיבת עתונאים בבית סוקולוב בתל-אביב, ביומה השלישי של מלחמת יום הכיפורים, "חזה" הרמטכ"ל רב אלוף דוד אלעזר כי "נשבור להם את העצמות" בהתכוונו לסורים ולמצרים. יחד עם זאת, הצהיר אז דדו כי הוא לא יכול להתחייב כמה זמן זה יקח.

יצחק רבין, שר הבטחון בתחילת האינתיפאדה הראשונה ב-1987, השתמש גם הוא במושג "נשבור להם את העצמות" ו"נשבור להם את הידים והרגלים". על ביטוי זה זכה רבין לביקורת רבה.
