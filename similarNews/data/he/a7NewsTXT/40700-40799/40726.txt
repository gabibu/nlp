

בשל המיתון המתמשך, לראשונה בתולדותיו יפטר בנק הפועלים 900 עובדים קבועים, בהם 700 עובדים ומנהלים בסניפים שונים ו-200 עובדי ההנהלה הראשית.

בשל המיתון המתמשך, לראשונה בתולדותיו יפטר בנק הפועלים 900 עובדים קבועים, בהם 700 עובדים ומנהלים בסניפים שונים ו-200 עובדי ההנהלה הראשית.

ב-4 השנים האחרונות פרשו 400 עובדים במסגרת תכניות פרישה מרצון, אך מעולם לא היו פיטורים בהיקף כה-גדול.

במסיבת עיתונאים שנערכה היום אמר מנכ"ל הבנק, אלי יונס, "הסיכום עם העובדים מדבר על יציאה מבנק - על היפרדות מ-900 עובדים" והדגיש כי מדובר במהלך התייעלות של הבנק וכי מדובר בצעד חד-פעמי.

בד בבד, יקוצצו 7% משכר חברי ההנהלה בשנת 2003, כפי שבוצע גם השנה. גם חברי דירקטוריון הבנק יצטרפו. "מדובר בצעד מתבקש כהשתתפות ההנהלה במהלך ההתייעלות הכולל", ציין מנכ"ל הבנק.

900 העובדים שיפוטרו, המהווים 10% מעובדי הבנק, יקבלו פיצויים מוגדלים בשיעור של 230% לעובדים צעירים, ותשלום זכויות פנסיה מלאות לעובדים בגילאי 56 ומעלה שייצאו לפנסיה מוקדמת. כמו כן, יעמיד הבנק מרכזי ייעוץ והכוונה לעובדים ותוקם וועדת חריגים.

לדברי מנכ"ל הבנק, עלות הפיטורים לבנק תהיה 580 מיליון שקל, ומדובר בחיסכון בהוצאות השכר ברוטו בהיקף של כ-277 מיליון שקל בשנה. על-פי חישובי הבנק יוקטנו הוצאות השכר החל מהשנה הבאה. יצויין כי הבנק דיווח על רווחים של 757 מיליון שקל ב-9 החודשים הראשונים של השנה.

כתבת עתי"ם מוסרת עוד כי מנכ"ל הבנק הדגיש כי דירקטוריון הבנק החליט שלא לפטר מפרנסים יחידים, נשים בהריון, עובד שבן זוגו פוטר ובמקרים דומים.
