

בראיון שקיים עם העיתונאי דן מרגלית בערוץ הראשון של הטלוויזיה אמר ראש הממשלה אריאל שרון, בהתייחסו לחשדות העולים בחקירת הליכי הפריימריז בליכוד, כי ידאג באופן אישי לכך שמי בליכוד המעורב בפרשיות פליליות כגון אלו המפורסמות בתקשורת, לא יהיה עוד חבר במפלגה.

בדבריו ציין ראש הממשלה כי הוא מודע לכך שאופן ההליך בו מתקיימות הבחירות המקדימות בליכוד הביא לניסיונם של גורמים לנצל את השיטה הדמוקרטית הזו.

בתשובה לשאלתו של מרגלית על מעורבות בנו של ראש הממשלה בהליכים החשודים כלא כשרים, אמר שרון כי הוא "אומר בוודאות ובביטחון מלא, לעומרי אין שום קשר לעניין הזה. שום קשר. הוא לא קשור".

בעניין אחר אמר ראש הממשלה לדן מרגלית כי בבניית ממשלתו הבאה, אין בכוונתו להתייחס לסדר המיקום של חברי הכנסת אלא יבחר את הטובים בעיניו לכהן כשרים.
