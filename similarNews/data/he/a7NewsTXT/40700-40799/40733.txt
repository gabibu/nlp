

ראש הממשלה אריאל שרון הכריז ביום שלישי בערב כי אם יתברר בחקירת המשטרה שחברי ליכוד עשו דברים שלא ייעשו בפריימריס, הוא ינקוט את כל הצעדים הדרושים כדי להוציאם מהרשימה לכנסת ואף לסלקם מהתנועה.

בראיון בתוכנית "פוליטיקה" בערוץ הראשון, הדגיש ראש הממשלה: "לכולנו האמת חשובה. אם יתברר שנעשו דברים שלא ייעשו אני אנקוט בכל הצעדים לעקור את הדברים האלה מהשורש. כל מי שיימצא שעשה מעשה בלתי תקין, אדאג לכך שיוצא משורות הליכוד".

בתשובה לשאלה כיצד ינהג בחברי כנסת ושרים אמר רה"מ: "לא חשוב לי אם זה יהיה חבר כנסת או שר. אני אדאג שהוא לא יהיה ברשימה. אני אעקור את הדבר הזה מהשורש. לא אהסס לעשות כן".

בתגובה לטענות כאילו פעלו גורמים פליליים לבחירתו של עמרי שרון בפריימריס בליכוד אמר רה"מ: "אני אומר בודאות ובבטחון מלא - לעמרי אין שום קשר לענין הזה".

לדברי שרון הוא לא התערב בתהליך הבחירות ולא פנה למישהו מהאנשים המוזכרים כגורמים בבחירתו של עמרי שרון.

בנוגע לממשלה שיקים לאחר הבחירות, אמר שרון: "אני אבחר ואקים ממשלת אחדות. איני רואה מישהו בהנהגת מפלגת העבודה שלא יצטרף לממשלת אחדות. גם מצנע".

באשר לאפשרות מינויו של בנימין נתניהו כשר חוץ בממשלתו העתידית אמר שרון: "אינני עוסק עתה במינויים, פרט לתפקיד אחד. מי שימשיך ויכהן בתפקידו הוא שאול מופז".

שרון הסכים עוד לומר כי ירכיב את ממשלתו עם אנשים מקרב הליכוד שראויים להיות בהנהגת המדינה, ללא קשר למיקומם בפריימריס. שרון הביע בטחון כי רשימת הליכוד ככלל טובה וכוללת אנשים כשאול מופז, בנימין נתניהו, אהוד אולמרט, דן מרידור, יעקב אדרי ומיכאל רצון.
