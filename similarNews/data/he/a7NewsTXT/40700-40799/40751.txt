

בעקבות אי-תשלום מלוא משכורת נובמבר לעובדי החברה העירונית לשירותי תחבורה ציבוריים בבאר שבע, השבתת שירות האוטובוסים העירוניים בעיר תמשך. כתב עתי"ם מציין כי השביתה החלה ביום שני. סמוך לשעה 9:00 בבוקר הופסק שירות האוטובוסים. הנהלות החברה והעירייה, שהיא הבעלים של החברה, עושות מאמצים לגייס כספים כדי לשלם את מחצית משכורת נובמבר, שטרם שולמה לעובדים.

שמעון בן טולילה, יו"ר ועד הנהגים, אמר כי השביתה תימשך עד תשלום מלוא המשכורות ועד שתבטל העירייה את ההחלטה להפריט את החברה. "אין צורך בהפרטה, אלא בתכנית הבראה. לנו יש תכנית כזאת שאפשר לחסוך בה 12 מיליון ש"ח רק משכר העובדים", הוסיף בן טולילה.

בעירייה דוחים את רעיון תכנית ההבראה שמציעים העובדים. דובר העירייה אמר כי מומחים במשרדי הממשלה בדקו את הנושא וכי הפתרון נמצא בהפרטה באמצעות מכירת מניות הרוב למשקיע אסטרטגי. עוד ציין הדובר שהליך ההפרטה נמצא בשלב מתקדם. אתמול בבוקר החנו הנהגים את האוטובוסים ברחבת העירייה וחסמו אותה. הם קיימו במקום אספת הסברה. מאיר בביוף, יו"ר מרחב הנגב בהסתדרות, פעל במשך היום וניסה למצוא פתרון שיביא להפסקת השביתה.

עוד בענייני תחבורה ציבורית:
בירושלים נשקל ב"אגד" לפתוח קווים נפרדים לגברים ולנשים. בעקבות פניות החרדים, משרד התחבורה ואגד שוקלים לפתוח קווי אוטובוסים נפרדים. לפי בקשות החרדים בקווים אלו יפעלו כמה כללים השונים מהכללים הפועלים בקווים הרגילים, למשל לא יוצגו פרסומות לא כשרות, לא יושמע רדיו חילוני ואישה שאינה לבושה בצניעות לא תוכל לנסוע באוטובוס זה. מנהל אגד באזור ירושלים יוסי צ'צ'קס אמר כי מטרתם היא לשרת את ציבור הנוסעים: "אנחנו לא נגד הפעלת קווי מהדרין. אנו בעד כל מה שמשרת את ציבור הנוסעים שלנו, והציבור החרדי הוא חלק נכבד מהמשתמשים בשירותי התחבורה הציבורית בירושלים. אם משרד התחבורה יאשר זאת, נבצע את התכנית." אבנר עובדיה, דובר משרד התחבורה, מסר כי "צוות משותף אכן בוחן המלצות להפעלת קווי מהדרין בירושלים, אך טרם התקבלה החלטה בנושא."
