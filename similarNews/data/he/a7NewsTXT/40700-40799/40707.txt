

משטרת צרפת, שעצרה שלושה איסלמיים השבוע ליד פריס, גילתה בדירתם חומר בו ניתן להשתמש לפיגוע כימי או ביולוגי, מסרה היום תחנת רדיו צרפתית.

תחנת הרדיו אירופה 1, שציטטה מקורות בכוחות הביטחון, מסרה כי נראה ששלושת החשודים ממוצא צפון אפריקני שנעצרו ביום שני עסקו בהכנת פיגוע בפריס, ושאפשר שהם קשורים לרשת אל-קאעידה.

בשידור נאמר, כי החומרים הכימיים שהוחרמו בפשיטה נבדקים ושדוח בנושא יתפרסם תוך 48 שעות.

לפי שעה, לא נתקבלה כל תגובה מצד משרד הפנים הצרפתי.

מקורות במשטרה מסרו אתמול, כי שלושת החשודים כפעילים איסלמיים נעצרו ברובע לה קורנב, בצפון פריס, במסגרת חקירה שמנהל השופט החוקר לענייני טרור ז'אן-לואי ברוגייר.

תחנת אירופה 1 מסרה כי השלושה, שני אזרחים אלג'יריים ואזרח מרוקני אחד, היו במעקב זה זמן מה ושעל פי החשד, התאמנו במחנות אימונים לשעבר של אל-קאעידה באפגניסטן.
