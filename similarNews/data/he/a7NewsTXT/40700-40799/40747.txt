

הצו הראשון שחתם עליו שר התעשייה והמסחר דני נווה, שנכנס לתפקידו ביום שני, היה הצו להורדת מחירי הקמח בכ-3 אחוזים.

הורדת מחירי הקמח התאפשרה בין השאר הודות להוזלת מחירי החיטה בשווקי העולם, וזאת לאחר מספר העלאות רצופות.

לאחר דיון שקיים בלשכתו עם מנכ"ל משרדו אמיר חייק, אמר השר נווה כי נבלמה עליית מחירי הלחם שבפיקוח, וכי הוא מקווה שמחירי החיטה בעולם ימשיכו לרדת, כי בעקבות כך אפשר יהיה אף להוריד את מחירי הלחם בעתיד הקרוב.

הצו להורדת מחירי הקמח הועבר לשר האוצר סילבן שלום, אשר יצרף את חתימתו, ובכך יאושר הצו סופית.

מחיר לצרכן של 1ק"ג קמח יעמוד מעתה על 3.05 ש"ח.

בתוך כך נראתה מעורבותו של השר נווה גם בהחלטות הקבינט החברתי-כלכלי, שהחליט לאשר השקעה בפרויקטים של תשתיות בכמה ערים ברחבי הארץ. מהפרויקטים שאישר הקבינט: השלמת מנחת מטוסים במצפה רמון, מרכזי נופש ופנאי בדימונה ובירוחם וטיילת צפונית לתיירות ולמסחר בעכו.
