

"עמיר לא אמר בעדותו בבית המשפט היום כי השר בני אלון שמע אותו אומר שיש לרצוח את ראש הממשלה רבין ... אף אחד לא טרח היום בביהמ"ש לשאול את יגאל עמיר מה המשל שנתת, מה הייתה הכוונה ומה אמר בני אלון?" כך אמר עורך דינו של עמיר, שמוליק קספר בראיון לגלי צה"ל.



"עמיר לא אמר בעדותו בבית המשפט היום כי השר בני אלון שמע אותו אומר שיש לרצוח את ראש הממשלה רבין" כך אמר עורך הדינו של עמיר, שמוליק קספר. דברי קספר הובאו בראיון ששודר הערב בגלי צה"ל ובו הוא טוען גם כי מדובר היה במשל שאמר עמיר בפני כ-120 אנשים, ובבית המשפט איש לא טרח לשאול את עמיר למה בדיוק התכוון "... אף אחד לא טרח היום בביהמ"ש לשאול את יגאל עמיר מה המשל שנתת, מה הייתה הכוונה ומה אמר בני אלון?"

ח"כ אורי אריאל אומר הערב: "מגוחך שהרוצח יגאל עמיר, אחרי 7 שנים נזכר שיש לו משהו להגיד בנושא זה על ח"כ בני אלון. זהו בסך הכל נסיון לנקום ברב אלון על כך שחשף פרטים קשים ממה שהתרחש שם ובפרשת שמפניה-יגאל עמיר." ח"כ אריאל מוסיף כי הוא חושב שהיועץ המשפטי לממשלה ופרקליטת המדינה עדנה ארבל פעלו נכון כאשר בלמו על הסף את התפתחות עניין מגוחך זה.

בצהריים אמר ח"כ בני אלון כתגובה לדברי יגאל עמיר, כאילו שמע ח"כ אלון את דבריו כי 'צריך להרוג את ראש הממשלה יצחק רבין':

"זו עלילה שפלה שמנסים לטפול עלי זמן קצר לפני הבחירות. לא ברור לי מה האינטרס של עמיר לעשות זאת כמו שלא ברור לי מה האינטרס של יגאל עמיר למסור את נפשו למען אבישי רביב. יתכן שיש כלפי כעס בשב"כ על חשיפתי את אבישי רביב. יש כאן מלחמה פסיכולוגית שמטרתה להחליש אותי, אבל לא יצליחו. הציבור חכם ומבוגר דיו כדי להבין איזה אסון הפילה עלינו ממשלת רבין עם הסכם אוסלו, ויודע גם להבדיל בין המאבק שלנו שבו עמדנו ברחובות וצעקנו 'אל תתנו להם רובים' לעומת החלטתו של הרוצח שלא מספיק לקיים הפגנות דמוקרטיות וצריך לרצוח ראש ממשלה יהודי. בכך עמיר לא רק שפגע בחברה ובמדינה אלא גם פגע בארץ ישראל שלכאורה בשם אהבתה עשה את המעשה, כולנו זוכרים איך זמן קצר אחרי הרצח נמסרו שבע ערים לרשות הפלשתינית ללא תגובה ציבורית הולמת".

לגבי שאלת ידיעתו או אי ידיעתו של אבישי רביב על כוונת עמיר לרצוח את רבין אמר אלון כי "אין לי שום ספק בכך. אבישי רביב הרי קיבל משכורת כדי להיות חברו הטוב של עמיר הוא היה צמוד אליו כל השנים הללו. האיש (רביב) מסר המון מידע לשב"כ. אם הייתה חרב מונחת על צווארו והוא היה יודע שהוא יישב עשר שנים בכלא הוא היה פותח את הפה וחושף את המפעילים שלו, אבל גם כך, אני בטוח שסופה של האמת לצאת לאור".

"אסור להסית את האמת, יש כאן סוכן שב"כ שקיבל משכורת כדי לחשוף את רוצח ראש הממשלה והוא צריך לפתוח את הפה ולהסביר איך ייתכן שהוא שהיה כל כך צמוד אליו לא ידע את מה שאחרים כנראה ידעו. ואם הוא ידע למה הוא לא העביר את זה לשב"כ ואם הוא כן העביר את זה לשב"כ מה עשו במידע הזה, זה מה שהציבור בישראל רוצה לדעת".

עדותו של עמיר שנמסרה תחת אבטחה כבדה, הסתיימה בצהרים בקביעתו כי רביב לא ידע על כוונתו לרצוח את רבין. לעומת עדותו זו של עמיר, שנמסרה היום, נזכיר כאן כי העיתון "הצופה" דיווח לפני כשנה כי אבישי רביב עצמו אמר למשטרה, שהוא שמע מיגאל עמיר בחמש סיטואציות שונות על כוונתו לרצוח את רבין. נזכיר גם כי במהלך שלביו הראשוניים של משפטו טען רביב כי סוכני שב"כ נוספים ידעו על כוונת עמיר לרצוח את רבין, את הדברים אמנם אמר רביב כדי לטעון נגד הארגון שהפעיל אותו, היינו השב"כ, אולם מדבריו עלה כי גם הוא עצמו כאותם סוכנים אחרים ידעו על הכוונה שהיום הוא מבקש לטעון כי לא ידע עליה דבר.

לעדויותיו אלה של רביב ניתן להוסיף את עדותן של בנות האולפנה בקדומים שטענו לאחר חשיפת תפקידו של רביב בשב"כ כסוכן כי שמעו אותו מסית את עמיר לרצח ראש הממשלה, "אתה לא גבר לעשות את זה, אתה סתם מדבר", אמר רביב לעמיר בשבת חברתית כשהוא מתייחס לדבריו של עמיר על הצורך לרצוח את ראש הממשלה.

נזכיר כי רביב ביקש שיאפשרו גם ליועץ המשפטי לממשלה אליקים רובינשטיין להעיד במשפט, אולם בית המשפט דחה את בקשתו.

גורמים רבים במחנה הלאומי מייחסים לרביב תפקיד מרכזי ביצירת אווירה ההסתה נגד חוגי הימין ששררה במדינה בתקופה שקדמה לרצח רבין.

העיתונאי אדיר זיק, העוקב אחר הסוכן רביב מאז רציחת רבין אמר אמש כי "עמדתם של אחים עמיר במשפטו של רביב מעורר תמיהות רבות. חגי עמיר הוזמן על ידי התביעה להעיד נגד רביב, אך הוא סירב וכעת יגאל עמיר יעיד שרביב לא היה מעורב" .

זיק הוסיף "יש ברשותי מכתבים מיגאל עמיר שבהם הוא כותב למשפחתו שהם צריכים לעזוב את רביב, שהוא יקבל את עונשו מהשמיים. עמדתו של יגאל עמיר מוזרה מאוד, בכך שהוא עדיין דבק בטענתו שהוא רצח את רבין. אולם עמיתי ואני, שדורשים הקמת ועדת חקירה לחקירת רצח רבין, מחזיקים בעובדות לפיהן יגאל עמיר לא רצח את יצחק רבין".

