

במשרד החוץ זועמים על האצבע המאשימה שהופנתה כלפי בכירים בשגרירות ישראל בוושינגטון מכיוון משרד ראש הממשלה, כאילו מהם יצאה ההדלפה על הדיונים האסטרטגיים שהתקיימו לפני חודש במשלחת ישראל לבכירי הממשל האמריקני.

כפי שמסתמן כעת, נראה שלא מדובר באדם אחד בלבד שהדליף פרטים מאותן פגישות שאמורות להיות חסויות, אלא מספר אנשים. לפיכך, החקירה תקיף לא רק את אנשי המשלחת אלא גם את עוזריהם וכל מי שיכולה להיות לו נגיעה לחומר המדיני החסוי מאותן פגישות.

השר דן מרידור, שעמד בראש המשלחת הישראלית לשיחות, ושעפ"י החוק השב"כ אינו יכול לחקרו, החליט למסור ביוזמתו את שידוע לו לחוקרים.

שר החוץ בנימין נתניהו התקשר היום מרומא למנכ"ל משרדו יואב בירן, שהיה אחד מחברי המשלחת לדיונים האסטרטגיים ונחקר גם הוא עי השב"כ, כדי להתעדכן בפרשה ולוודא שאנשי משרד החוץ משתפים פעולה עם החקירה.

כידוע, הורה ראש הממשלה על פתיחת חקירה בשגרירות הישראלית בארצות הברית. זאת בעקבות תלונה אמריקאית על הדלפה חמורה מתוך חדרי הדיונים הישראלי-אמריקאי בעניין שיתוף הפעולה בין המדינות במלחמתן בטרור. האמריקאים העבירו לממשלת ישראל מחאה חריפה על פרסום דברים חסויים בעיתון "הארץ" לפני כחודש "אי אפשר לעבוד אתכם" קובלים האמריקאיים.

בשלב הראשוני של החקירה היה חשוד בכיר בשגרירות בהעברת ההדלפות המדוברות לכתבי העיתון. החשד כלפיו עלה כיוון שהבכיר המדובר הוא היחיד מאנשי השגרירות המתנגד להיבדק במכונת אמת. עם זאת צוין כי לא דובר בשגריר עצמו, דני איילון. במהלך החקירה נחקרו אנשי שגרירות ואנשי בטחון כראש המוסד לשעבר אפרים הלוי ואחרים.

ראש הממשלה שרון הורה להרחיק את הבכיר החשוד מכל דיון מדיני בטחוני שיתקיים בעתיד בין ישראל לארה"ב.
