

בעקבות פניות של עשרות צופי טלוויזיה שנחרדו למראה התנהגותו הבוטה של דודו טופז בתכניתו בערוץ השני של הטלוויזיה, שלחה הנהלת הרשות השנייה מכתב ל"שידורי קשת", הזכיינית המשדרת את תוכניתו של טופז בדרישה לקבל את התייחסותה.

במכתביהם מחו הצופים על ביטויים בוטים והתנהגות שאינה הולמת מצידו של טופז כלפי שחקנית שאירח בתוכנית. הצופים מחו בעיקר על מעשיו מול קהל של ילדים ובני נוער שנכחו כקהל באולם, לבד מהקהל הצעיר הצופה בדרך כלל בתכנית זו.

התנהגותו זו של טופז הביאה גם אישי ציבור ועיתונאים לתקוף אותו, שכן התנהלותו במהלך התכנית העבירה מסר שכותרתו ביזוי מעמד האישה כאובייקט בלבד. טופז, לעומת זאת, ניסה להגיב ולומר כי הדברים נעשו בהומור.

להחלטתה הגיעה מועצת הרשות השנייה לאחר צפייה חוזרת בקלטת התכנית והתרשמות כי אכן טופז עבר את גבול הטעם הטוב והתנהגותו כלפי האורחת הייתה פוגעת מטרידה ומשפילה.

במקביל שיגר נציב התלונות ברשות גיורא רוזן מכתב ליו"ר המועצה מוסקו אלקלעי בו הוא קורא למועצה לומר את דברה בעניינה של תכנית זו, בטרם תאשר את לוח התכניות של "שידורי קשת" לעונה הבאה.
