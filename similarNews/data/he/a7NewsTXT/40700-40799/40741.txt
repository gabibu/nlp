

בתחילת שנת '04 יצטרפו 10 מדינות נוספות לאיחוד האירופי ויהפכו אותו לגוש של 25 מדינות, ולמעשה, לגוש הכלכלי הגדול בעולם. מציאות זו תהיה מהפכה של ממש.

זו תהיה ההרחבה הגדולה ביותר שידע האיחוד האירופי מאז שהוקם לפני יותר מ-40 שנה. מהלך זה יצור שוק של 450 מיליון נפש וייתן תנופה לצמיחה הכלכלית ולאינטגרציה של הכלכלה האירופית כולה. מצב זה גם יגדיל את משקלו ואת השפעתו של האיחוד האירופי בזירה הבינלאומית.

ישראל תמצא את עצמה קרובה בהרבה לאירופה, שכן בעוד 15 חודשים קפריסין תהפוך לחברה מלאה באיחוד, ואז יתקרב גבול האיחוד האירופי למרחק של כ-300 קילומטר בלבד מחיפה.

חברות ישראליות הרשומות באי קפריסין יהפכו לחברות אירופיות, עם כל הזכויות הכרוכות בכך, והיבוא מקפריסין לישראל ייהנה מפטור מלא ממכס, בהתאם להסכם הכלכלי שיש בין ישראל לאיחוד האירופי. הגוש האירופי יתבסס כשוק הגדול ביותר למוצרים מישראל והמוביל ביבוא אליה.

אך ההפתעה הגדולה מבחינת ישראל היא שמאות-אלפי ישראלים יקבלו מעמד של אזרחים אירופים. כלומר, ישראלים רבים יהיו זכאים לקבל דרכונים של האיחוד. ההערכות כיום מדברות על כ-900 אלף ישראלים שיוכלו להחזיק דרכונים אירופיים.
