

השליח האמריקני לאזור, ויליאם ברנס, נפגש אתמול עם שלושת חברי המטבחון: שרון, פרס ובן אליעזר. ברנס גם נפגש עם ראש המחבלים יאסר ערפאת. היום צפוי ברנס להיפגש שוב עם שרון ובהמשך הלילה עם ערפאת.

השליח האמריקאי דן עם ערפאת בדרכים ליישום המלצות דו"ח ועדת מיטשל. ברנס גינה בחריפות את ארגוני הטרור שעומדים מאחורי שני פיגועי מכונית התופת בירושלים. "הממשל האמריקאי מגנה את הפעולה הנפשעת. בשיחתי עם ערפאת דרשתי ממנו לעשות כל שביכולתו למנוע הישנות מקרים כאלה", אמר ברנס.

ראש הממשלה כינס היום את השרים שמעון פרס ובנימין בן אליעזר כדי לקבל החלטות בנושא. במטבחון המדיני מעריכים כי ערפאת עומד מאחורי גל הטרור הנוכחי כדי לנסות ולגרור את ישראל לתגובה חריפה שתפסיק את הפסקת האש החד-צדדית.

בעקבות גל הפיגועים האחרון מופעל על ראש הממשלה, אריאל שרון, לחץ כבד משרי ממשלתו להפסיק את הפסקת האש עם הפלשתינים, עליה הכריז לפני שלושה ימים. השרים מגיבים ללחץ ציבורי הולך וגובר להשיב את הביטחון למדינה. השרים רחבעם זאבי, בני אלון וסגן השר לבטחון לאומי גדעון עזרא תובעים לתגובה תקיפה נגד המחבלים ושולחיהם.
