

מאות דונמים של חורש טבעי עלו באש בשריפת ענק שהשתוללה במהלך החג באיזור פארק הירדן ברמת הגולן.

השריפה החלה ביום ראשון סמוך לשעה 9 בערב. במהלך פעולות הכיבוי נאלצה המשטרה לפנות מאות נופשים ששהו בפארק. לאחר שכובתה השריפה, הושאר במקום צוות כיבוי למשך הלילה. סמוך לשעה חמש בבוקר ביום שני התחדשה האש במספר מוקדים ואיימה שוב על הפארק. האש כובתה במהירות בסיוע צוותי כיבוי מהגולן ומטבריה.

בשעות אחר הצהריים פרצה האש פעם נוספת באותו איזור. הפעם התפשטו הלהבות במהירות לעבר איזור הקייקים "אבו קייק". בעל המקום נאלץ להזעיק משפחות שהיו בשייט קייקים כדי שיפנו בדחיפות את כלי רכבם מהאיזור מחשש לפגיעה בהם.

לפעולות הכיבוי הוזעקו הפעם גם מטוסי כיבוי ומסוקים. רק לקראת חשיכה הצליחו הכבאים להשתלט על האש, לאחר שכילתה, כאמור, מאות דונמים של חורש טבעי, שטחי מרעה ושמורת טבע.

מפקד משטרת רמת הגולן רפ"ק אפי פרטוק מסר כי שלושה נערים מקרית שמונה נעצרו בחשד כי זרקו בדלי סיגריות וגרמו לשריפה באיזור אחר בגולן.

צוות משמר הגבול שסייר בחופי הכנרת תפס את השלושה בשעת מעשה. "היום, כאשר כל משטרת הגולן היתה עסוקה בטיפול בשריפות, במקום לעסוק בדברים שהמשטרה אחראית עליהם, מעיזים נערים להצית אש בשוגג או במזיד. זה דבר חמור ביותר", אמר פרטוק שהחליט להביא את הנערים בפני שופט ולבקש את הארכת מעצרם.
