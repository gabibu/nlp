

חבלני משטרת ירושלים מצאו לאחר סריקות פצצת מרגמה נוספת בצומת הרחובות יפו-שורק, ככל הנראה עפה המרגמה עם פיצוץ מכונית התופת והגיע לגג הבניין.

בשעת מסירת ידיעה זו פינו חבלני המשטרה את פצצות המרגמה שעפו ממכונית התופת בעת הפיצוץ והיוו סכנה לנפש ולרכוש.

למקום הובאה משאית ועליה מיכל אטום. חבלני המשטרה הניחו את הפצצות במיכל, ולקחו אותן ממקום נפילתן למקום מרוחק ומבודד, שם יוכלו לפוצצם באורח מבוקר, ומבלי לגרום נזק.

רחוב יפו והרחובות הסמוכים עדיין סגורים לתנועת מכוניות ואזרחים. המשטרה עוסקת בהרחקת קהל הסקרנים שמתגודד במקום ומפריע את עבודתה.

ראש עירית ירושלים אהוד אולמרט קרא מיד עם התפוצצות המכונית לתושבי העיר והאזרחים לא להתגודד בקרבת מקום ההתפוצצות ולא לערוך הפגנות, כדי שכוחות הבטחון, המשטרה וההצלה יוכלו לעשות את מלאכתם, אך אנשים רבים לא שהו להפצרותיו.

לגבי פצצת המרגמה שנמסר כי נמצאה בכיכר "החתולות", נמסר ממשטרת ירושלים כי פצצה זו נמצאה בגן העצמאות ולא בכיכר "החתולות" כפי שנמסר בתחילה.

החבלנים טיפלו בשעת מסירת הידיעה בפצצת המרגמה שנמצאה על גג בניין בצומת הרחובות יפו-שורק.

עד-כה דווח ממד"א על 31 נפגעים, מקצתם נפצעו מרסיסים ורובם לקו בתגובת חרדה.
