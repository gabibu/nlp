

יומיים לאחר שהחליט אלוף פיקוד העורף, גבי אופיר, על הפסקת פעולות החילוץ באתר האסון באולמי ורסאי בירושלים, התמוטטו ביום שני בשעות הערב תיקרת המבנה וקיר פנימי אל תוך ההריסות.

כוחות משטרה שהיו במקום על מנת למנוע כניסת סקרנים למבנה, דיווחו מייד כי איש לא נפגע.

המשטרה מזהירה את האזרחים שלא להתקרב לבניין אשר נמצא בסכנת קריסה מוחלטת.

הממשלה תתכנס מחר לישיבה מיוחדת בו יידון האסון באולמי ורסאי. בישיבה צפויה להתקבל הצעת ראש הממשלה להקים ועדת חקירה ממלכתית שתבדוק את נושא הבניה בישראל.

במהלך סוף השבוע וערב החג התקיימו התייעצויות בין לשכת ראש הממשלה לבין היועץ המשפטי לממשלה ושר המשפטים כדי להוציא אל הפועל את הצעתו של שרון להקים ועדת חקירה ממלכתית.

מזכיר הממשלה גדעון סער מסר כי הוועדה תתמקד בנושאים הרחבים של הבניה בישראל ולא באסון הספציפי באולם החתונות ורסאי, הנמצא בחקירת משטרה.

על פי החוק, נשיא בית המשפט העליון, השופט אהרון ברק, הוא שיחליט על הרכב ועדת החקירה.

בנוסף תשמע הממשלה דיווח מפי גורמי המשטרה והמשרד לבטחון פנים על חקירת האסון כן יימסר דיווח על פעולות החילוץ מפי מפקדי פיקוד העורף.


