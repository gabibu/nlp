

שר הבריאות ניסים דהן פנה לראש עיריית ירושלים אהוד אולמרט בבקשה להעמיד את גן סאקר לרשות כל אותן משפחות שתיכננו לערוך שמחות באולם ורסאי שקרס.

ראש העירייה, אהוד אולמרט נענה לבקשת שר הבריאות והודיע, כי יעמיד את גן סאקר וכן את מרכז הקונגרסים בבנייני האומה לרשות אותן משפחות שירצו בכך כדי שיוכלו לקיים את החגיגות המשפחתיות.

ראש עיריית ירושלים והקרן לידידות בירושלים בראשות הרב יחיאל אקשטיין הודיעו על הקמת קרן חירום לסיוע למשפחות הנפגעים באסון ורסאי. אקשטיין הודיע, כי בנוסף הוא תורם באופן מיידי מיליון שקל לעזרה מיידית למשפחות הנפגעים.

קרן סיוע החירום תסייע באספקת ציוד רפואי נדרש כמו כיסאות גלגלים, פיזיותרפיה וסיוע פסיכולוגי ונפשי למשפחות הניספים והפצועים באסון. הרב אקשטיין מסר, כי הכספים בקרן מגיעים מאנשים לא יהודים בעולם שאיכפת להם לסייע לתושבי מדינת ישראל במיוחד בעת צרתם.
