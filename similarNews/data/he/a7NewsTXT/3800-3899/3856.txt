

ביישובי יש"ע יש כעס על מדיניותה של ממשלת שרון. תושבים רבים תובעים לחדול מיד מהפסקת האש החד צדדית ולהכריז מלחמת חרמה בערביי יש"ע. פה ושם נשמעות גם קריאות להפיל את הממשלה.

אחד מראשי המתיישבים ומנכ"ל ערוץ 7, ידיד ומכר של אריאל שרון, יעקב "כצל'ה" כץ מבית אל, מתאר בשיחה עם ערוץ 7 את אכזבתו מראש הממשלה:

"מזה כמה שנים אני רואה את ההדרדרות ביחסו של שרון לארץ ישראל ולעם ישראל. "שרון עלה לשלטון ברוב עצום, אך למרבה הצער, מיד כשנכנס לתפקיד, אימץ לעצמו את דרכו של השמאל, דרך של פוסט ציונות, של חולשה ועייפות. זו הסיבה לכך שהוא מוכן להתפשר ולוותר".

"שרון טועה. עם ישראל חזק. מי שחלש אלו האנשים הסובבים את ראש הממשלה. הם מריצים אותו מעיתון לעיתון ומתכנית אחת בטלוויזיה לאחרת. שרון, שהיה פעם איש חזון, עסוק כיום רק בטקטיקה של בריחה מהצרות. אריאל שרון הוא היום איש חסר חזון, חסר בטחון, איש גלותי, עם כל מחלות הגלות שדבקו במנהיגינו בדור האחרון".

כץ אומר כי אם יתברר ששרון איננו מתאים, יש להחליפו בהקדם. "לא יעלה על הדעת כי בארץ ישראל יקרה מה שקרה בפולין ובגרמניה - שגוי לוקח נשק והורג יהודי, בלי חשש. המצב הזה לא יכול להמשך".
