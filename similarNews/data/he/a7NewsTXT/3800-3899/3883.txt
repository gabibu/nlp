

האסון באולמי ורסאי הביא בעקבותיו מודעות גבוהה בקרב האזרחים לנושא הבנייה, ואלפים מהם פונים בימים אלה לייעוץ במרכז הבנייה הישראלי. בין הפונים זוגות צעירים העומדים להינשא, והמבקשים לברר את בטיחות האולם ששכרו לאירוע.

מנכ"ל מרכז הבנייה הישראלית ערן הולץ מבקש להרגיע מעט את הציבור: "למרות הטרגדיה הנוראה, בסך הכל בתים אינם נופלים כה מהר", אמר בשיחה עם ערוץ 7. עם זאת, הוא ממליץ לאזרחים, כי אם מתעורר בהם חשש כלשהו, מוטב שיזעיקו מהנדס שיבדוק את תקינות המבנה. "הבדיקה פשוטה מאד: כל אולם נבנה באישור מהנדס, ואת פרטיו אפשר לברר בעירייה". הולץ ממליץ לבעלי האולמות להקדים ולהצטייד בכל האישורים והבדיקות.

יחד עם המסר המרגיע, הולץ מתריע מפני אסון העלול להיגרם בארץ בעתיד: "אם תתחולל כאן רעידת אדמה גדולה יהיה מה שראינו בירושלים כאין וכאפס לעומת מה שעלול להתרחש בעקבותיה.
מומחים טוענים כי אחת למאה שנה בערך מתרחשת בארץ ישראל רעידת אדמה קשה. יש לנצל את המקרה הטרגי הזה, ולהכין את הבתים מבעוד מועד. אנו מכינים כתובות של גורמים מקצועיים שיהיה אפשר לפנות אליהם כדי לערוך בדיקות של מבנים. אפשר לחזק בתים. לכל בעיה הנדסית אפשר למצוא פתרונות הנדסיים.

במרכז הבנייה פועל חדר מצב במשך כל ימות השנה, למעט שבתות וחגים.
טלפון: 9518061 09. האתר באינטרנט: building.org.il.
