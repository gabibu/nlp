

"המאבק החמוש הפלשתיני הצודק יימשך, ורצוי שיתרכז בהתנחלויות. אם אין מנוס מפעולות התאבדות, מוטב לפלשתינים לנקוט את שיטת ה"קמיקזה" היפנית, של מטוסים מתרסקים על התנחלויות ועל מחנות צבא". כך כתב ביום שישי האחרון פעיל השמאל הקיצוני גדעון ספירו, בעל טור קבוע במקומון הירושלמי "כל הזמן".

הפרופסור אליאב שוחטמן, מהפקולטה למשפטים באוניברסיטה העברית, הסביר לערוץ 7 את סוגיית ההגדרה המשפטית של תמיכה בטרור, הנחשבת פלילית. באחרונה שונה החוק בעניין תמיכה בפעולות טרור, ונקבע כי כדי להרשיע אדם בסעיף זה, יש להוכיח שהוא הביע תמיכה בארגון טרור. השינוי בחוק נעשה כדי שלא להרשיע את העיתונאי הערבי ג'ברין, אשר הביע תמיכה בפעולות הטרור של הערבים. יצוין, כי בה בעת שג'ברין זוכה, הרשיע בית המשפט את בנימין זאב כהנא הי"ד באותה עבירה בעצמה.
בהגיבו על דברי ההסתה שבדברי ספירו, אמר שוחטמן כי דברי ספירו, כמו גם דברי התמיכה שכתב זאב שטרנהל בעיתון "הארץ", אכן מכוונים אל ארגוני טרור.

"ספירו מדבר על מטוסים שיתרסקו על יישובים", הבהיר שוחטמן. "אדם פרטי יכול לזרוק אבן, אך איננו יכול לשלוח מטוס. זו פעולה של ארגון. אם כן, נראה כי יש כאן עברה על החוק הפלילי. כך גם דברי זאב שטרנהל, בדבר "הלגיטימיות של ההתנגדות המזוינת בשטחים", והמלצתו לערבים לפגוע במתנחלים בלבד. זאת משום שכיום מדובר במלחמה של ממש, מלחמה שבחודש ספטמבר פתחו בה ארגוני הטרור נגד ישראל. הכל יודעים כי ירי המרגמות, למשל, אינו נעשה בידי אנשים פרטיים, כי אם בידי חיילים המשתייכים לארגוני טרור. לכן, נראה כי מבחינת החוק אכן מדובר כאן בעבירה".
