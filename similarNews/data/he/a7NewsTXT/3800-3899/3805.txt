

ליטל טלקר, פעוטה בת שנה מבאר שבע, מתה היום ביחידה לטיפול נמרץ ילדים של המרכז הרפואי "סורוקה" בעיר. היא אושפזה ביום ו' במצב אנוש, לאחר שבמשך יותר מארבע שעות הושארה על-ידי הגננת שלה במכונית ההסעה לגן הילדים.

כתב עתי"ם מוסר כי הפעוטה נאספה ברכב ההסעה ביום ו' סמוך לשעה 7:30 בבוקר ורק סמוך לשעה 12:30 גילתה הגננת שהפעוטה נעולה ביום שרבי במכונית ההסעה. הפעוטה פונתה מיד לביה"ח "סורוקה" ואושפזה במצב אנוש ביחידה לטיפול נמרץ ילדים. היא נפגעה קשה מהתייבשות ומקרני השמש. במשך שתי יממות ניסו הרפואים להציל את חייה, אך הפעוטה נותרה ללא הכרה ובמצב אנוש. היום בבוקר היא נפטרה.

הגננת נחקרה ביום ו' במשטרת באר-שבע ושיחזרה את אירועי היום. בשעות הערב שוחררה בערבות, לאחר שנפתח תיק על גרימת חבלה ברשלנות. עתה הפך הסעיף הפלילי לגרימת מוות ברשלנות.
