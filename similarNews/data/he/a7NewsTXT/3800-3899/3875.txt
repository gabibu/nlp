

ביישובי יש"ע מצטבר כעס על מדיניותה של ממשלת שרון. תושבים רבים תובעים לחדול מיד מהפסקת האש החד צדדית, ולהכריז מלחמת חורמה בערביי יש"ע. פה ושם נשמעות גם קריאות להפיל את הממשלה. אחד מראשי המתיישבים, ידיד ומכר של אריאל שרון, יעקב כץ מבית אל, מתאר בשיחה עם ערוץ 7 את אכזבתו מראש הממשלה:

"מזה כמה שנים אני רואה את ההידרדרות ביחסו של שרון לארץ ישראל ולעם ישראל. שרון עלה לשלטון ברוב עצום, אך למרבה הצער, מיד כשנכנס לתפקיד, אימץ לעצמו את הדרך של השמאל: דרך של פוסט ציונות, של חולשה ושל עייפות. זו הסיבה לכך שהוא מוכן להתפשר ולוותר".

"אך שרון טועה: עם ישראל חזק. מי שחלש הם האנשים הסובבים את ראש הממשלה. הם מריצים אותו מעיתון לעיתון ומתוכנית אחת בטלוויזיה לתוכנית אחרת.

שרון, שהיה פעם איש חזון, עסוק כיום רק בטקטיקה של בריחה מהצרות. אריאל שרון הוא היום איש חסר חזון, חסר ביטחון, איש גלותי, עם כל מחלות הגלות שדבקו במנהיגינו בדור האחרון".

כץ אומר כי אם יתברר ששרון איננו מתאים, יהיה צורך להחליפו בהקדם. "לא יעלה על הדעת כי בארץ ישראל יקרה מה שקרה בפולין ובגרמניה - שגוי לוקח נשק והורג יהודי, ואינו חושש כלל לעשות זאת. המצב הזה אינו יכול להימשך".
