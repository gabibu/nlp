

השר לבטחון פנים עוזי לנדאו אמר היום בעקבות התפוצצות מכונית התופת ברחוב חישין בעיר, כי אי אפשר להסתפק במזל בלבד, ו"צריך להלחם ולהתגונן כפי שצריך". השר אמר כי יתבע מהממשלה לשים סוף למדיניות ההבלגה ולפתוח במאבק מתמיד ורציף בטרור הפלשתיני ובערפאת.

השר אמר, כי עתה יש לפעול בכמה מישורים: במישור המדיני יש לפעול בכל מקום, ולהביא לכך "שיאסר ערפאת והרשות הפלשתינית יוצאו מכלל משפחת העמים", מהר ככל שאפשר. "צריך באזור האירופי ובתחום האמריקני להביא להפסקת התרומות, להצביע על כך שכל דולר המועבר (לרשות), חלקו מוצא את דרכו לכיסי הרשות הפלשתינית וחלקו האחר לנשק, להברחות של קטיושות, להברחות של מרגמות, ליצור מרגמות. צריך שהעולם הדמוקרטי יידע שערפאת מוביל למלחמה ולא לשלום".

השר אמר כי יש להפסיק את "פעולות תמיכה ברשות, שבוודאי מבחינה כלכלית ומבחינה מוסרית (היא) מושחתת עד היסוד, משום שאיננה עושה לקדם ולהיטיב עם בני עמה שלה".

בהקשר ההסברתי אמר השר לבטחון פנים, כי יש לפתוח בניהול מערך הסברה יעיל.

"כל עוד מדובר בהפסקת אש, עד שלא שינתה הממשלה את החלטתה, צריך להציג את ערפאת בכל מקום בעולם כישות תומכת טרור הנמצאת בקשרים קרובים עם סדאם חוסיין, עם האיאתולות של אירן, עם האנשים בסוריה ועם אנשי בן לאדן. על כן, הם בעצם לא רק רואים את ישראל כאויב עיקרי, אלא אנחנו עוסקים כאן בכל מי שרואה בעולם הדמוקרטי כאויבו העיקרי שבו הוא נלחם", אמר השר.

השר אמר כי בתחום המבצעי ידרוש לפגוע בכל האינטרסים הפלשתינים, בתחומים המבצעי, הכלכלי והמדיני כאחד, "מחיר כבד ומתמיד, כשנצטרך לפגוע במטרות שלהם... בלי להפסיק - לא פגיעה ואז המתנה של יומיים שלושה ואז שוב מכה", אמר. הוא הוסיף כי ישראל מבליגה מזה 8 חודשים, זמן אותו ניצל ערפאת כדי לאמן את כוחותיו ולהשיג נשק.

השר אמר כי מדיניות ההבלגה איפשר לערפאת לנהל "טרור דה-לוקס", כדבריו. "איפשרנו לערפאת להתאמן, להתארגן, לשפר ולשדרג את כוחותיו - וזה יצטרך להפסק", אמר והטעים, כי יתבע בממשלה לפתוח בלוחמה מתמדת ברשות הפלשתינית ובערפאת.
