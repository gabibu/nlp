

המשטרה חושדת שמהנדס שכיר של ממציא שיטת הפל קל התריע בפני מעבידו על כך שיציקת התקרה אינה תקינה אך לא התריע על כך בפני הרשויות.

מפכ''ל המשטרה, רב ניצב שלמה אהרונישקי, החליט אחר הצהרים להעביר את הטיפול בחקירת פרשת ''ורסאי'' ממשטרת ירולשים ליחידה הארצית לחקירות הונאה שתחקור את הפרשה במקביל לוועדת החקירה הממלכתית.

הוועדה הממלכתית תבדוק את מכלול השאלות המקצועיות והמשפטיות הנוגעות לאחריות על בטיחות מבנים ומקומות המשמשים ציבור לרבות ובמיוחד כאלה המשמשים ארועים ציבוריים רבי-משתתפים כמוגדר בחוק רישוי עסקים והתקנות הנגזרות ממנו.

במסגרת זו תיבדק בטיחותם של מבני חינוך ובריאות וכן ייבדקו היבטים מעשיים ומשפטיים לענין האחריות על בטיחות המבנים הללו, מימוש האחריות ואכיפתה, וכך גם לגבי מבנים חדשים ולגבי מבנים שבהם נעשו שינויים. הוועדה תשקול את הצורך בעריכת סקר למצב הקיים של המבנים ומקומות הציבור.

מזכיר הממשלה גדעון סער ציין כי וועדת החקירה תפעל במקביל לחקירת המשטרה שבודקת את האחריות הפלילית לאסון.


