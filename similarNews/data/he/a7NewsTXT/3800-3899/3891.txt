

תקרה אקוסטית של חדרי שירותים בגן הילדים "אביב" בשכונת נחל עשן בבאר שבע קרסה, כשאיש לא היה במבנה. היום הועברו ילדי הגן למבנה סמוך.

את התקרה שנפלה גילו הבוקר הגננות כשהגיעו לגן. התקרה, בשטח של כעשרה מטרים רבועים, קרסה במהלך חופשת חג השבועות שהסתיימה ביום שלישי. למקום הגיעו צוותים של העירייה, שמצאו כי הגורם לנפילת התקרה האקוסטית היתה דליפת מים. מהעירייה נמסר, שאין סכנה לקונסטרוקציה של המבנה או של הגג עצמם. יחד עם זאת, הזמינה המשטרה למקום את חוקרי משרד העבודה, לחקור את הגורם לנפילת התקרה.
