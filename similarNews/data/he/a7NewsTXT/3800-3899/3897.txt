

מפקד המחוז הצפוני של המשטרה ניצב אליק רון אמר כי האירועים החבלניים, ובכללם שלושת האחרונים באיזור קו התפר, אינם בבחינת עליית מדרגה אלא מעבר בשיטת הסלאמי. "חותכים ומכים בנו בכל כיוון ובכל מקום. אתמול היה מטען בכביש ירושלים תל אביב. יש יד מכוונת של פיזור האירועים, כדי ליצור מצב של לחץ בכל מקום", אמר ניצב רון בתידרוך עיתונאים שערך במטה המחוז הצפוני של המשטרה בנצרת.

ניצב רון ציין, כי באשר לשלושת האירועים האחרונים באיזור קו התפר, במהלכם התפוצץ היום בבוקר מטען חבלה שפגע קשות ברובוט משטרתי, לאחר שלפני שלושה ימים התפוצץ מטען שהופעל בעת שסיור משמר הגבול עבר בקו התפר ושלושה ימים קודם לכן נורו שניים מחברי קיבוץ גבעת עוז כשנסעו עם רכבם בשדות הקיבוץ ואיש מהם לא נפגע.

ניצב רון ציין כי המשמעות של אירועים אלה היא העתקת כוחות ממקום למקום. "נצטרך לתת את הביטחון לאנשי התנענכים ואנשי מג"ב יצטרכו לעסוק יותר בפעילות בטחון שוטף. קו התפר אצלנו הפך להיות מטרה", ציין.

הוא הוסיף, כי באשר לשניים משלושת האירועים הללו, נתגלו עקבות המובילים לכפר זבובה, הסמוך לקו התפר, אולם איש מבין מבצעי האירועים לא נלכד.

"נצטרך לנסוע בקו התפר עם ג'יפים מוגנים, לצורך הגנה על השוטרים וכן כדי לאפשר חילוצם של אזרחים, שייתקעו במקומות שונים כתוצאה מירי", ציין רון.

מפקד המחוז הצפוני הוסיף, כי בעקבות האירועים באיזור קו התפר, ניתנו הנחיות לעובדים באיזור זה, אך הן אינן פוטרות מכל הסיכונים הקיימים. "אני רואה צורך לאפשר לעבד את השדות עד המטר האחרון ולא לסגת לאחור", הדגיש ניצב רון.
