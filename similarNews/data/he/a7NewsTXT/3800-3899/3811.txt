

מרכז ירושלים עדיין סגור לתנועה בשל התפוצצות מכונית התופת בבוקר בקרן הרחובות יפו-חשין סמוך למטה מחוז משטרת ירושלים.

גם שלוש שעות לאחר הפיצוץ ממשיכים החבלנים לסרוק את האיזור ולפני זמן קצר נתגלתה פצצת מרגמה נוספת מתחת לשרידי המכונית המפוצצת. גם פצצה זו תועבר במכונית לסילוק פצצות לאתר מחוץ לירושלים, שם היא תפוצץ.

39 פצועים קל מפיצוץ מכונית התופת במרכז ירושלים הובאו לבתי החולים בעיר. לבית החולים הדסה עין כרם פונו 12 פצועים ומספר דומה לבית החולים הדסה הר הצופים. 8 הובאו לבית החולים ביקור חולים, ולאחר קבלת טיפול שוחררו. 7 פצועים הובאו לבית החולים שערי צדק. מרבית הפציעות הן קלות ואפילו קלות מאוד.

הפצועים בבתי החולים סובלים מהלם, חרדה, הדף באוזניים ומיעוטם גם מרסיסים של זכוכיות או פגיעות המסמרים שהיו בתוך מטען החבלה שהתפוצץ במכונית.

חבלני המשטרה סורקים בעזרת מנוף גבהים של מכבי האש את גגות הבתים הסמוכים למקום הפיצוץ מחשש לפצצות נוספות שנפלו על אחד הגגות.

מחקירה ראשונית של הפיצוץ עולה, כי לפחות 8 פצצות מרגמה היו בתוך המכונית וכן כמות גדולה של מסמרי בניין ארוכים ומספר קליעים של כדורים הכל כדי לגרום למספר גדול של נפגעים.

בשל הפיצוץ נגרם נזק לחנויות בסביבה וכן למשרדי לשכת הגיוס של המשטרה.

יצויין, כי המכונית חנתה במקום אסור לחנייה סמוך לצומת, ולכן מעריכה משטרת ירושלים שהמכונית לא הוחנתה שם ביחד עם מכונית התופת שהתפוצצה במוצאי שבת אחר חצות, אלא דקות ספורות לפני הפיצוץ, בשעה 9 בבוקר.
