

על כביש עוקף שכם דרום, בין יצהר לקדומים בשומרון, נרצח אתמול בבוקר גלעד זר מיריות מרכב חונה. הרוצחים ירו בו, והוא נפצע. אחר כך הם התקרבו למכונית, והמשיכו לירות בו עד שהיו בטוחים שאכן נהרג.

זר,בן 41, תושב איתמר ואב לשמונה ילדים, החלים באחרונה מפציעה קשה בעקבות פיגוע ירי דומה באותו אזור. הוא היה ממקימי היישוב איתמר, וקצין הביטחון של המועצה האזורית השומרון.

מסע ההלוויה יצא ממשרד ראש הממשלה בירושלים, נמשך בכביש גב ההר עד איתמר, מקום המגורים של משפחת זר, ומשם לקבורה בבית העלמין האזורי בקרני שומרון.

בין המספידים ליד בית ראש הממשלה היו שר התיירות רחבעם זאבי, שר התיירות אביגדור ליברמן, ואחיו של גלעד, אורן. בקהל נשמעו שוב ושוב קריאות לנקמה, ולהעמדת פושעי אוסלו לדין. אחיו של גלעד זעק: "איך ייתכן שהמהנדסים והקבלנים ובעלי האולם המפואר הזה, שקרס, ושכבר קבר תחתיו מאות רבות, פרס וביילין, עדיין מסתובבים בני חורין? (חופשיים). האם ייתכן כי פרס ימשיך להיות שר בישראל במקום לבלות את שארית ימיו בכלא?", דברי אורן זר.
