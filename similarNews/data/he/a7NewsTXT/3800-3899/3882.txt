

הממשלה החליטה להקים ועדת חקירה ממשלתית לחקירת אסון ההתמוטטות באולם ורסאי בירושלים.
אין בפעילות הוועדה כדי לפגוע בחקירת המשטרה המתנהלת עתה בניסיון למצוא את האשמים בהתמוטטות. שוטרים נכנסו לארכיון עיריית ירושלים, והחרימו מסמכים ואישורים הקשורים במבנה שהתמוטט.

המשטרה תובעת מעיריית ירושלים להפסיק לאלתר את החקירה הפנימית שהיא מנהלת בעניין. לדברי מפקד מחוז ירושלים, חקירת העירייה פוגעת בחקירת המשטרה. הוא איננו פוסל את האפשרות כי בכירים בעיריית ירושלים, ואולי אף ראש העיר עצמו, יזומנו לחקירה.

בעקבות בקשתה של שרת החינוך לימור לבנת החליטה הממשלה למנות גם ועדה בין משרדית, אשר תבדוק את מצב הבטיחות במבנים של בתי הספר. בראש הוועדה יעמוד ראש הממשלה.

מרכז השלטון המקומי הנחה את הרשויות המקומיות לערוך בדיקה מקיפה של כל המבנים ברחבי הארץ שנבנו בשיטת "פל-קל". את הבדיקה יעשו מומחים מהטכניון. ממרכז השלטון המקומי נמסר כי בישראל יש למעלה מ 6500 מבנים הבנויים באופן מלא או חלקי בשיטה זו.
