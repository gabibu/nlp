

בפני ראש ממשלת בריטניה, טוני בלייר מועלית בימים אלה המלצה מטעם וועדה שהקים לבטל את יום השואה ולהכיר בטבח המוסלמים בישראל. זאת כדי למנוע את תחושת הקיפוח שחשים, לטענתם, המוסלמים.



ראש הממשלה הבריטי הקים וועדת מומחים שתשקול כיצד תוכל בריטניה להקל על המוסלמים הרבים בארצו את תחושת הקיפוח אותה הם חשים. כמו כן ראה בלייר בהקמת הוועדה מהלך שיביא להרגעת המוסלמים הקיצוניים בארצו. ה'סנדי טיימס' דיווח אתמול על ההמלצה המקוממת שגיבשה הוועדה:

הוועדה ממליצה לטוני בלייר לבטל את יום הזיכרון לשואה ובמקומו לקיים יום זיכרון למעשי רצח בעולם כולו. על מנת להבהיר את כוונותיהם המליצו אנשי הוועדה להגדיר את המרחש בישראל טבח במוסלמים, ולכלול את מעשה ה"טבח" הזה ביום הזיכרון החדש.

יצוין כי בלייר עצמו הוא שהחל את מסורת ציון יום השואה בבריטניה, ועל כן ההערכה בסביבתו היא שהוא לא יקבל את המלצה במלואה אלא יבקש פתרון ביניים שיניח את דעתם של המוסלמים בארצו.

מייק וויין, מראשי הארגונים היהודיים בבריטניה הביע מחאה נמרצת על ההצעה החדשה. "בכוונתנו להפעיל את כל כוחנו כדי להיאבק בהמלצה הזו".


הרב ישראל מאיר לאו הרב הראשי לתל אביב יפו אומר בתגובה ליוזמה זו:
"אני מקווה שטוני בלייר לא יענה לעצת אחיתופל שלוחשים לו באזנו לבטל את יום השואה בבריטניה. כמי שיושב על כיסאו של צ'רצ'יל אשר לא עשה די להצלת העם היהודי, אבל הקדיש את מאודו למלחמה בחיה הנאצית, כולי תקווה כי טוני בלייר היושב על כיסאו לא ייתן את ידו למכחישי השואה דוגמת דיוויד אירווינג הבריטי והיועצים של השבוע האחרון".
(ש)
