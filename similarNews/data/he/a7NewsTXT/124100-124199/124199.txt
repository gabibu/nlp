

נציגים ממאות מרכזים קהילתיים יהודיים ברחבי העולם יגיעו לכנס העולמי המרכזי שיתקיים בשבוע הבא בחיפה.

תחת הכותרת "זהות יהודית בסביבה רב-תרבותית" יתכנסו למעלה מ- 250 נציגים, ברובם מנכ"לים ונשיאים, של מרכזים קהילתיים יהודיים ברחבי העולם, לכנס רב משתתפים שיתקיים בימים שני-חמישי בשבוע הבא בחיפה.

הכנס מאורגן ע"י הקונפדרציה העולמית של המרכזים הקהילתיים היהודים בשיתוף החברה למתנ"סים, עיריית חיפה והתאגדות המרכזים הקהילתיים בישראל.

מארגני הכנס אומרים כי הוא יוקדש למגמות העוברות על העולם היהודי בתפוצות ובהן: התבוללות, שינוי מבנה המשפחה, גילויי אנטישמיות המאזן הדמוגראפי בישראל ושימור הקשר בין ישראל והעם היהודי בתפוצות בדורות הבאים.

בכנס יוצגו פרוייקטים ותוכניות שונות המתקיימות במרכזים הקהילתיים בנושא זהות יהודית ופיתוח התרבות היהודית בקרב הדור הצעיר.

באי הכנס יצאו לסיורים מקצועיים במתנ"סים ברחבי הארץ ויחשפו לתוכניות המופעלות בישראל בנושא התחדשות יהודית, עבודה קהילתית בקרב עולים ואוכלוסיות במצוקה ועוד...

יצוין כי כיום פועלים ברחבי העולם למעלה מאלף מרכזים קהילתיים. מחציתם בישראל והשאר בצפון אמריקה (כ-300 מרכזים המשרתים כ- 1.5 מליון איש), 70 מרכזים יהודים בדרום אמריקה (המשרתים כ- 400 אלף אנשים בשנה), 50 באירופה (המשרתים כ- 200 אלף יהודים).

בחלק מהמדינות פועל מרכז יהודי אחד לשימור הזהות היהודית. כך למשל בבומביי שבהודו ישנו מרכז המשרת 4,000 יהודים בשנה. בליסבון שבפורטוגל פועל מרכז המשרת קהילה קטנה בת אלף יהודים בלבד וכך גם במדינות עם מיעוט יהודי קטן במיוחד כמו פרו, שבדיה, רומניה, קוסטה-ריקה, פולין, סרבייה ועוד.
(ש)
