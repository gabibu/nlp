

לאחר שהחלו כוחות צה"ל לעזוב את חבל עזה התחילו המוני צעירים ערבים מחאן יונס לנסות ולפרוץ את החומה המפרידה בין חאן יונס לגוש קטיף. דן חלוץ: זה מבחנם האמיתי של הפלסטינים ולא נהיה סבלניים לאזלת ידם.

בתחילת הטקס נאם מפקד האוגדה, תת-אלוף אביב כוכבי. כוכבי אמר כי 38 שנים של לחימה אומץ הקרבה ומסירות עברו ברצועת עזה. "רבים מסרו את נפשם והותירו אחריהם בני משפחה כואבים לנצח.ביוני 67 היה זה צה"ל שהלך לפני המחנה והיום זה צה"ל אשר מגיף את השער". "נצא מכאן יחדיו וננעל את השער, השער שייסגר מאחורינו הוא גם השער שייפתח", אמר כוכבי והוסיף כי הוא תקווה שיהיה זה שער של שקט ושלום, שער של תקווה ורצון טוב, שער של שכנות.

"בעוד חודש ימים יילך כל יהודי באשר הוא לבית הכנסת לתפילת הימים הנוראים. שם יעשה את חשבון הנפש איש איש עם עצמו ועם אלוהיו ויישא את תפילת הנעילה. סוף תקופה, סיום פרק, נעילה. אנחנו יוצאים בראש מורם ובמבט בוטח ובנכונות לבצע כל משימה בעתיד. הרצועה מועברת לשכנינו. זו תחילתה של מציאות חדשה שימים יגידו מה היא צופנת בחובה. זה תחילתו של עידן שלא ידענו כמותו", דברי תא"ל כוכבי.


אחרי תא"ל כוכבי נאם אלוף פיקוד הדרום, דן הראל, ולאחריו הרמטכ"ל, רב-אלוף דן חלוץ. "דגלי הרשות הפלסטינית וארגוני הטרור האחרים שיונפו באתרי ההתיישבות הישראלית לא יצליחו לשנות את האמת", אמר הרמטכ"ל, "מדינת ישראל על צבאה ואזרחיה שילמה מחיר יקר לאורכן של 38 שנות שהיייתנו ברצועת עזה. מאות החללים והפצועים הם עדות כי הדרך לא היתה קלה. לעולם נזכור את הנופלים ונכבד את משפחותיהם". עוד אמר חלוץ כי יציאת ישראל מהרצועה והעברת השליטה לפלסטינים מחייבת אותם לשלוט בכל חוק וסדר, למנוע טרור. "זה מבחנם האמיתי. לא נהיה סבלניים לאזלת ידם, לא נבליג על מחדליהם ולא נעבור לסדר היום על מעשי הטרור", אמר.

עם סיום הנאומים קופל בפעם האחרונה דגל ישראל וימשתתפי הטקס שרו בפעם האחרונה על אדמת חבל עזה את ההמנון הלאומי "התקווה". כוחות צה"ל הנותרים ינועו בטנקים ובמשוריינים לעבר ישראל במסגרת מבצע 'אשמורת אחרונה'.
