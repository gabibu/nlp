

ישראל החליטה לצאת מרצועת עזה, אולם לא דאגה להסדר מוסכם בסוגית הביוב העזתי. עתירה שהוגשה אמש קובעת: ללא הסכם כתוב יתדרדר מרכז הארץ לסיכון אקולוגי.

אתמול (א) הוגשה עתירה בהולה לבג"ץ להורות למדינה לדאוג בטרם צאתה מרצועת עזה להסכם כתוב עם הפלשתינים המסדיר את נושא הזרמת הביוב של עזה. בעתירה שהגישו הפרופסורים איידלברג, זריצקי וחנוקוגלו, הם טענו כי העדר הסכם כתוב בנושא יוביל למצב של סיכון אקולוגי "שיגרום לסיכון בריאותם של תושבי מרכז הארץ והדרום ואשר עלול אף לפגוע בכלכלה הישראלית". בג"ץ סירב לעצור את היציאה אך הורה למדינה להשיב על העתירה בתוך 15 יום.

כתבתנו רותי אברהם מוסרת כי לטענת העותרים כשישראל תצא מהרצועה "היא תאבד את היכולת לפקח על השלכת מיליוני טון ביוב מהערים עזה, חאן יונס ורפיח, אשר, כמסתבר, יושלכו לים ויגיעו למימי החופים של אשקלון, אשדוד ואף תל אביב   יפו, תוך סיכון בריאותם של אלפי תושביהן של ערים אלה".
עוד הוסיפו העותרים כי בתכנית ההתנתקות מפרה המדינה את התחייבויותיה עפ"י המשפט הבינלאומי ואמנות בינלאומיות למניעת זיהום הים.

העותרים ביססו את טענותיהם על חוות דעתם של פרופ' חיים גבירצמן הידרולוג במכון למדעי כדור הארץ באוניברסיטה העברית והפרופ' סטיב ברנר מומחה בענין זרמי הים התיכון. בחוות דעתו כותב פרופ' גבירצמן כי "הפלשתינים מתכננים לבנות באזור גוש קטיף עיר חדשה לקליטת הפליטים מהמדינות השכנות. לפי פרסומים שונים יש בכוונתם לבנות שם עיר עבור יותר ממיליון תושבים. ביוב של עיר זה יצטרף קרוב לודאי לביוב של עזה".

הביוב של עזה היה בעייתי עוד לפני יציאת ישראל מהאזור כותב גבירצמן. עד ליציאה ישראל כפתה על הפלשתינים לנקז את הביוב לאגם שפכים מלאכותי קטן בקצה הצפון מזרחי של עזה אבל "מציאות זו היא זמנית בלבד משום שהפלשתינים תושבי עזה מעונינים לנקז את השפכים לים התיכון. ישראל אינה מאפשרת להם כיום לבצע זאת. אבל כאשר ישראל תצא מרצועת עזה ומציר פילדלפי, ובזאת תתנתק מאחריותה המשפטית לנעשה ברצועה, היא לא תוכל יותר לאכוף את רצונה על הפלשתינים. הפלשתינים ינקזו אז את הביוב לים התיכון בכדי להפסיק ולזהם את מי התהום אשר מהם הם ניזונים... ניקוז השפכים לים יגרום להסעתם צפונה לחופי ישראל. העיר אשקלון הנמצאת במרחק של 8 ק"מ מצפון לעזה תזוהם ראשונה...במידה והביוב של עזה ינוקז לים התיכון באופן תמידי   יתרחש אסון אקולוגי באזור אשקלון באופן מיידי, ולאחר מספר שבועות אף באשדוד ולאחר מס' חודשים גם בגוש דן".

גבירצמן מוסיף כי ישראל נכנסת ל'עידן ההתפלה' כאשר מפעל ההתפלה הגדול ביותר בעולם נחנך בחוף אשקלון.
"במידה והשפכים של עזה ינוקזו לים הם יגיעו לראש היניקה של מפעל ההתפלה ויסתמו את הממברנות של מתקן ההתפלה".

בא כוח העותרים משרד צל גולדברג ושות' ציין כי למרות שבג"ץ סירב לתת צו מיידי שיעכב את יציאת ישראל עד להבטחת הסוגיה בטענה כי "העותרים השתהו בהגשת העתירה", הוא חייב את המדינה להשיב לעתירה בתוך 15 יום.

תהיה זו הפעם הראשונה שבית המשפט יצטרך להתייחס לתכנית ההתנתקות מנוקדת מבט של איכות הסביבה ובעיות אקולוגיות.

בהכנת הכתבה השתתף איציק וולף.

