

הרב שאול בר אילן שגורש מכפר דרום וכיום מתגורר בבית המלון פרדייז בבאר שבע משחזר את גירושו ואומר כי הגיע למסקנה שחיילי צה"ל הפכו לעבדים ובשל כך היו מעט סירובי פקודה.

הרב שאול בר אילן שגורש מכפר דרום וכיום מתגורר בבית המלון פרדייז בבאר שבע משחזר את גירושו ואומר כי כששאל את עצמו מדוע למרות שהתושבים הסבירו ואמרו דברי טעם לחיילים, היו מעט סירובי פקודה הוא הגיע למסקנה כי הסיבה לכך היא שחיילי צה"ל הפכו לעבדים. כיום, אומר הרב בר אילן, אסור לשרת בצבא של עבדים. מי שיכול ללמוד תורה שילמד תורה ומי שלא, שילך ללמוד באוניברסיטה.

בראיון לאריאל כהנא בערוץ 7 אומר הרב בר אילן כי התברר לו שלמעשה חזרנו 3500 שנה אחורנית, וכי אנחנו ניצבים מול עבדים. "עבד כבול למסגרת שהוא נתון בה ואינו מסוגל לפרוץ אותה אפילו היא מסגרת של נייר. לקחו את חיילי צה"ל ועשו מהם עבדים. עם עבד אי אפשר לדבר כי הוא פועל מכוח המסגרת שעבדות שולחת אותו". ניתן לראות שאלו שכן פרצו את המסגרת לא קרה להם דבר משום ש'אנחנו כבר לא בימים של סטאלין שמי שפתח את הפה העמידו אותו מול הקיר', ומשום שניתן להם סיוע משפטי על ידי צדיקים כמו אביעד ויסולי ועו"ד שי גלילי, והעונש הכי חמור שהוטל עליהם שהעבירו אותם יחידה או ששלחו אותם למקום אחר. "לכן אם אני שואל את עצמי למה נכשלנו? מתברר כי המטרה שעמדה מולנו בקרב על סירוב הפקודה היתה יותר גדולה ממה שדמיינו: עמדנו מול עבדים, ולהוציא עבדים מעבדותם גם משה רבינו לא הצליח, רק אחרי 40 שנה בקושי. בטח שגם אנחנו אחרי כמה שעות לא יכולים".

המסקנה היא אומר הרב בר אילן שאדם נורמלי לא צריך ללכת היום לצבא , מערכת ששוטפת לחיילים את המוח וגורמת להם להקריב את חירותם האישית. "אין ערך יותר יקר מחירותו המוסרית של האדם. עד שהצבא לא יכיר בכך שהוא צריך להיות מוסרי יותר לא צריך ללכת לצבא." את ענין המוסר מבינים חיילים אמריקנים אומר הרב בר אילן. ברשת CNN ראו חיילים אמריקנים שאמרו להם להוציא בכוח תושבים מניו אורלינס והם אמרו שהם אינם מסוגלים, 'זה לא בשבילנו' הם אמרו. בארה"ב הבינו את זה . הצבא הפך למערכת שלוקחת אנשים בני חורין או בני חורין למחצה והופכת אותם לעבדים גמורים. אנחנו צריכים להחזיר את המצב לתקנו. שאנשים יחזרו להיות בני חורין ויבחינו בין טוב לרע ורק כך אדם יכול להיות עבד ה', כאשר הוא משתחרר מכבלי עבדות לבשר ודם".

למי שטוען שאין ברירה כי אין לנו מדינה אחרת, הרב בר אילן מדגיש כי יש ערכים שאסור להקריבם גם עבור קיומה של מדינת ישראל. "אותי גירשו מהבית חיילים דתיים ובכוחות שצרו על בית הכנסת היו אינספור חובשי כיפות. כל מי שהיה שותף בגירוש ייפרעו ממנו בעולם הבא אך גם בעולם הזה צריך להבהיר היטב מה מעמדו. מי שרקד עם החיילים מבלבל בין הטמא לטהור וגם פוגע בחינוך ילדיו".

"כשאנחנו נדבר כמו חילוניים יפסיקו לדרוך עלינו. אם רוצים שכציבור נהיה שותפים להנהגת המדינה יש להכיר בכך שיש קוים אדומים שאותם לא חוצים. הכרתי בקורס תקשורת אחד שיש לו דירה בסלובניה אמרתי לו כל הזמן: 'אחרי הגירוש נשאיר אתכם להתעסק עם הערבים ואנחנו נלך לסלובניה'. יום אחד התקשר אלי ושאל מה שלומי, אמרתי לו: 'בדיוק תפסת אותי עם הפלאפון משתכשך בגלים בסלובניה..' הוא אמר לי להפסיק לומר זאת שזה מעצבן'. הם לא מוכנים להסתדר בלעדינו. הם יודעים את האמת: שמי שמגן על המדינה זה הציבור הדתי. כשבא הרמטכ"ל לראשי ישיבות ההסדר ואומר להם להפסיק לקרוא לסירוב פקודה או שיסגור להם את ישיבות ההסדר, היו צריכים לומר לו: 'תפאדל, תסגור את ישיבות ההסדר ולא נלך לצבא בכלל. צה"ל סובל היום מעודף מתגייסים? לא נלך לצבא בכלל. אבל אם אתה צריך אותנו, יש מחיר שתשלם'".
במקום ללכת לצבא, הרב בר אילן ממליץ למי שיכול ללכת ללמוד תורה ללמוד תורה ומי שאינו מחובר ללימוד תורה שילך לאוניברסיטה.

"אם כציבור לא נדע להציב אולטימטום למדינה, איך היא תתנהל בדברים הבסיסיים ביותר, אזי חורבן הרוחני של המדינה מובטח. עם הגישה המתרפסת של הציבור שלנו, המדינה תדרוך פעם אחרי פעם. ראיתי רבנים שאמרו ש'אנחנו חייבים להתגייס כי אין לנו מדינה אחרת'. זוג שנשוי שישים שנה ובא להתגרש אתה אומר לו: תמשיכו לחיות יחד כי אין לכם בני זוג אחרים, אבל בחור בן 18 שבא להתגייס לצבא אתה לא יכול להגיד לו 'תשקיע את כוחותיך במדינה כי אין לנו אחרת'. כי להתגייס לצבא צריך נימוק אמיתי ואם אין כזה, שלא יתגייס. הנימוק ש'אין לנו מדינה אחרת' מנוצל כדי להחריב את התורה ואת ארץ ישראל ולכן הוא אינו נימוק. צריך לשדר לאלו שיזמו את הגירוש כי אם להם לא אכפת מהמדינה גם לנו לא, וכי אנחנו יכולים להסתדר טוב יותר מהם בחו"ל. אם ידעו שבאמת לא אכפת לנו, להם יהיה אכפת כמו שלנו אכפת. כל שותפות, אם אי אפשר לפרקה היא אינה שותפות אלא ניצול. אם אנחנו כציבור לא נדע לאיים בפירוק השותפות ינצלו אותנו לנצח".

הרב בר אילן מציין כי הוא ומשפחתו יצאו כמו שעשה זאת הרבי מסוכטשוב הי"ד בשואה. הוא ואשתו היו לבושים בגדי שבת והם יצאו וצעדו בראש הקהילה. "החלטתי עם אשתי שגם אנחנו נצא בבגדי שבת שלנו. עיתונאי צילם אותי ושאל אותי מדוע אנחנו יוצאים בבגדי שבת? אמרתי אנחנו לובשים בגדי שבת כדי להראות שאין לנו דבר משותף עם המגרשים האלה. יש קורבנות ויש טורפים, יש גנבים ויש נגנבים, אנחנו לא אחים שלהם ולא חברים שלהם ולא מתחבקים איתם. כל המתיישבים הם מעולם האצילות מעולם של שבת ולכן לבשתי בגדי שבת. כשבאו אלי הביתה אמרתי להם אני לא אדבר איתכם ואני מבטיח שעוד רבע שעה אצא לבד. באותה רבע שעה לבשנו בגדי שבת, וצעדנו לבד לאוטובוס".
