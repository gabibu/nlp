

מופז: ההחלטה להותיר את בית הכנסת הייתה נכונה. כיהודי, לא יכול הייתי להורות על פיצוץ בתי הכנסת. הבטחות הרש"פ לא החזיקו מעמד ולו דקות אחדות. אלפים מתושבי עזה הציתו בתי הכנסת, וניתצו המבנים שהושארו.

שר הבטחון שאול מופז מביע גם הבוקר הסכמה לדעתו כפי שהובעה אתמול בישיבת הממשלה, ולפיה ראוי היה להותיר את בתי הכנסת בגוש קטיף, גם לנוכח המראות הקשים של שריפת המבנים על ידי הפלשתינים. "לי היה קשה כיהודי לתת הוראה לחיילי צה"ל לפוצץ בתי כנסת. יש פעמים שבהם ראוי לשמוע ולקבל את דעתם של הרבנים. הרבנים ביקרו במקום ופעלנו על פי המלצתם".

כזכור, הנהגת הרש"פ אמנם הבטיחה להשתדל ולשמור על מבני הקודש שהושארו על ידי צה"ל בגוש קטיף, אולם במהלך הלילה פשטו עשרות אלפי פלשתינים על החורבות, הציתו את בתי הכנסת ובפטישים ניתצו את קירות ועמודי המבנים, תוך ירי באוויר והנפת דגלי אש"ף והחמאס.

מציתים ומניפים. פורעים פלשתיניים על חורבות גוש קטיף

בצה"ל אומרים שאין בהם הפתעה לנוכח ההתפרעויות. כזכור, לצד ההבטחות למזכ"ל האו"ם קופי ענאן לשמר את מבני הקודש בגיזרה הבהיר יו"ר הרש"פ אבו מאזן כי לטעמו אין עוד קדושה במבנים אלו שכן כל פירטי הקודש הוצאו מהם. בכך נתן יו"ר הרש"פ אור ירוק לפורעים לפעול.

עם זאת יצויין כי ההערכות היו שהפלשתינים יחלו בפרעות לאחר יציאת כוחות צה"ל את האזור, אולם כאמור, בעוד צה"ל נערך מעבריו של מחסום כיסופים כבר פשטו הפלשתינים על המבנים ובתי הכנסיות.

מנתצים ושורפים. הריסות בית כנסת בגוש קטיף

איש חיל השריון היה הלוחם האחרון שסגר את שערי רצועת עזה בשעה 7:00. מעברו המזרחי של מחסום כיסופים קיים צה"ל טקס בו הונף הדגל הישראלי תוך הצדעה של קציני חטיבת עזה והשותפים לפעילות הצה"לית האחרונה באזור.

אלוף פיקוד הדרום אמר כי לטעמו מדובר בהזדמנות הסטורית לשליטה רגועה של הרש"פ על האזור. לדבריו הרש"פ אמורה להבין כי היא אחראית על כל הגיזרה ויש באפשרותה להוכיח כי יש בכוחה למנוע את הפרעות ולהפגין את שליטתה. עם זאת הבהיר כי במידה ולא כך יהיו פני הדברים הרי שישראל וצה"ל נערכים לתגובה חריפה מול גורמי הטרור.

בטקס הפרידה מרצועת עזה מצאו לנכון, הן הרמטכ"ל רב אלוף דן חלוץ, והן מפקד אוגדת עזה תא"ל אביב כוכבי, להגדיר את היציאה הישראלית מרצועת עזה כיציאה בראש מורם שכן היא נעשתה מרצון.


דובר מועצת חוף עזה, ערן שטרנברג שגורש עם תושבי גני טל אומר היום כי "בתי הכנסת הנשרפים בגוש קטיף וחגיגות תומכי הינתקות מקרב החמאס ושות' בישובים החרבים הם תפאורה "הולמת" לכניעת צה"ל ולבריחה המבישה תחת אש, שבשפה מכובסת מכונה "יציאה בקומה זקופה".

שטרנברג מוסיף כי "ההשלכות החמורות יבואו לידי ביטוי בעתיד כשישראל תגלה שהיא בעצם לא יצאה מרצועת עזה, אלא הרצועה נכרכה באופן הדוק סביב צווארה ובכך שהיום ניתנה בעצם מראית עין של לגיטימציה לכל יהודי לפגוע במקומות הקדושים לאיסלם, כולל הר הבית".

שר החוץ, סילבן שלום אומר ש"חילול בתי הכנסת הוא מעשה ברברי של אנשים שאין להם שום כבוד למקומות מקודשים".

ח''כ אהוד יתום (ליכוד) אמר היום כי "היציאה החפוזה שלנו מרצועת עזה מבלי להעניק מחשבה להסדרים שניתן היה לקיים עם הפלשתינים, האירופאים והאמריקנים, פגעה באפשרות לשמור על בתי הכנסת שלנו". הוא הוסיף ואמר ש"הממשלה לא השכילה להעניק לבתי הכנסת את הביטחון ואולי אף שמירה בינלאומית ברגע שיצאנו, ושעות ספורות לאחר מכן השארנו את בתי הכנסת ללא שמירה ברצועה, היה ברור לכולם שדינם אחד".

יו"ר סיעת המפד"ל, ח"כ שאול יהלום אמר בעקבות הרס בתי הכנסת כי: "הפלשתינים מתגלים במלוא ברבריותם, הרשות הפלשתינית כהרגלה הראתה חוסר אונים מוחלט. זוהי הוכחה ניצחת לעתיד הנורא שצפוי לנו מהטרוריסטים של עזה ולטעות הנוראה שבבריחה משם"

חברת הכנסת גילה פינקלשטיין (מפד"ל): "הפגיעה הברברית בבתי הכנסת מעידה שיותר משהפלשתינים רוצים מדינה, הם רוצים להחריב כל סממן יהודי ישראלי". פינקלשטיין מוסיפה ואומרת ש"הפלשתינים קיבלו הזדמנות יוצאת דופן להראות שינוי בכך שהיו מפגינים רצון טוב מצידם, אך הם העדיפו את ההרס והחורבן. לנוכח תמונות ההרס, עלינו להפנים, שאל לנו לשוב ולחזק את הטרור וכוחות החורבן ע"י ויתורים על חלקי מולדת".

ועד רבני יש"ע פרסם אף הוא הודעה בעקבות שריפת בתי הכנסת בגוש קטיף ובה נאמר כי בהתנהגות הפלשתינים ניתן לראות כיצד הגיהאד חוזר: "הצתת בתי הכנסת ע"י פורעים ערבים מוכיחה שוב שיש כאן מלחמה דתית שבבסיסה שנאת היהדות, ולא עויינות על רקע מדיני. דבר זה אינו מובן לממשלה הרעה השואפת להפיכת היהודים לעם ככל העמים והמתנתק מהיהדות. רק חיבור לתורת ישראל, ארץ ישראל ועם ישראל לדורותיו ירתיע את שונאי ישראל למינהם".


(ש)
