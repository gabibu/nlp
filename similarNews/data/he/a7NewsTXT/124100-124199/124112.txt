

"הממשלה קיבלה החלטה נכונה להימנע מהריסת בתי הכנסת בגוש קטיף, גם אם זו התקבלה באיחור ורק תחת לחץ דעת הקהל. הכרעת הממשלה מבליטה גם את ההחלטה הטרגית והמביישת של בג"ץ, המצטרפת לפסיקות רבות נוספות המוכיחות שבית המשפט בירושלים מנותק מאמונתו של רוב העם היהודי לדורותיו", כך אמר ח"כ מאיר פרוש בתגובה להחלטת הממשלה.

ח"כ פרוש הוסיף כי למרות ההחלטה החיובית של הממשלה יש מקום לשאול: "כיצד לא חשבו על כך מראש? כיצד הניחו בכלל את האפשרות להרוס בתי כנסת, בניגוד לדעת ההלכה? כיצד לא הביאו כלל בחשבון את המשמעות המעשית, לגבי יחס מדינות העולם לבתי הכנסת?".
פרוש הוסיף כי עצם הויכוח על שאלת הריסה או אי הריסת בתי הכנסת, מוכיחה עד לאיזה שפל הגיעה החברה הישראלית בהתייחסותה לזהות היהודית של המדינה. "אולי לפחות הבג"ץ יפיק את הלקח, כי אסור לו לפסוק נגד עמדת ההלכה ואל לו לתת יד לשרשרת הפגיעות המכוונות נגד הערכים היהודים שלנו במדינה".
