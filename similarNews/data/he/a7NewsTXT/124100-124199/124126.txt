

חברת התעופה הממלכתית של רוסיה, הודיעה כי החליטה, לראשונה, להפעיל מערך טיסות שכר לישראל. ההחלטה סוכמה במהלך פגישה שקיים במוסקבה מנכ"ל משרד התיירות, אלי כהן, עם ראשי החברה.

על פי ההסכם, תפעיל החברה החל מחודש אוקטובר 2005 טיסה שבועית לאילת ומחודש נובמבר 2005 יופעלו שתי טיסות שבועיות בקו מוסקבה תל-אביב. עוד סוכם כי חברת "פניקס תעופה" תוסיף החל מחודש אפריל 2006 טיסה שבועית (עד שתי טיסות שבועיות) בקו מסנט- פטרסבורג לתל-אביב.

כתבנו קובי פינקלר מוסר שחברת "פניקס תעופה" תציע לנוסעים מחירים אטרקטיביים במיוחד, שיאפשרו שיווק של חבילות במחירי שוק תחרותיים. משרד התיירות סיכם עם חברת "פניקס תעופה", שחבילות התיור יכללו שהייה באילת וכן במקומות נוספים, כגון: נתניה וצפון הארץ. הטיסות מרוסיה עתידות להוסיף כ-800 נוסעים נוספים לשבוע מרוסיה לישראל.

שר התיירות, אברהם הירשזון, הודיע כי הציב יעד חדש: 400 אלף תיירים מרוסיה בשנת 2006. מנכ"ל משרד התיירות, אלי כהן, אומר כי נוכל לעמוד ביעד זה רק אם תיושם החלטת הממשלה להקלה במתן הויזות לתיירים מרוסיה; ותתאפשר תוספת טיסות כדי לענות ל"ביקוש הכבוש" שנוצר ברוסיה.
