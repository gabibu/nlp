

ילד בן 12 משפרעם החולה במחלת הסרטן חלם לשוט באוניית פאר ליוון. עמותת משאלת לב וחברת "מנו ספנות" הגשימו את משאלתו.


לטריבר ב', ילד בן 12 משפרעם החולה בסרטן ומטופל במרכז הרפואי רמב"ם בחיפה היה חלום ילדות, לצאת לשייט באוניית פאר לאיי יוון. אולם הוא לא האמין שמשאלתו תתגשם מהר כל כך.

היום, יצא טריבר בלווית הוריו, אחותו הגדולה בת ה-17 ואחיו הקטן בן ה-8 , לנופש על סיפון אוניית הפאר "רויאל איריס" של חברת "מנו ספנות", שעושה דרכה לרודוס ולאגיוס ניקולאוס שבכרתים. "החלום שלי התגשם" אמר טריבר בהתרגשות כשעלה אל האוניה.

משאלתו של טריבר התגשמה אודות לעמותת "משאלת לב" ישראל, שהיא חלק מארגון בינלאומי , המגשים משאלות מיוחדת של ילדים בגילאי 3 עד 18 החולים במחלה קשה שקיים בה סיכון חיים.

מיום יסוד העמותה הפועלת על בסיס התנדבותי, הוגשמו בארץ, מאות משאלות מתחומים שונים, כמו: פגישה עם נשיא ארה"ב, עם כוכבי ספורט, טיסות לאילת ולדיסני וורלד ועוד. אולם זו הפעם הראשונה, שמוגשמת משאלה לצאת לנופש ב"ספינת אהבה".

חברת "מנו ספנות" אליה פנתה עמותת משאלת לב נענתה מיד לבקשה והעניקה לילד ולמשפחתו חדרים מרווחים. "אנו רוצים להעניק לילד פסק זמן מהטיפולים שהוא מקבל, לספק לו ולמשפחתו זיכרונות של הנאה וצחוק מהפלגה זו" אמרו אנשי "מנו ספנות" ופעילי עמותת משאלת לב שארגנו את הטיול ומימנו אותו.
