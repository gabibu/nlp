

יו"ר ההסתדרות, ח"כ עמיר פרץ, תקף היום בחריפות את התוכנית החדשה של האוצר להנהגת מס הכנסה שלילי. "אולמרט מנהיג כלכלת בחירות לעשירים בלבד", אמר.

"אולמרט מנהיג כלכלת בחירות לעשירים בלבד", כך הגיב היום יו"ר ההסתדרות, ח"כ עמיר פרץ, על תוכנית האוצר להנהגת מס הכנסה שלילי שבמסגרתה ישלמו המעסיקים בעצמם את תוספות השכר לבעלי השכר הנמוך

פרץ, תקף הבוקר בחריפות את התוכנית המתגבשת באוצר, כפי שפורסמה היום, לפיה יונהג מס הכנסה שלילי במתכונת חדשה שבה ישלמו המעסיקים בעצמם את תוספות השכר לבעלי השכר הנמוך, תוך קיזוז הסכום הזה מתשלומי המס שמקום העבודה גובה מבעלי השכר הגבוה.

"התנגדתי בעבר ואני עדיין מתנגד לכל צורה של מס הכנסה שלילי", אמר פרץ. "כל התוכניות למס שלילי הם תחפושת להטבה עם עובדים בעלי שכר נמוך שבפועל היא מטיבה רק עם המעסיקים. התוכנית הנוכחית של האוצר היא הקיצונית שבתוכניות. מדובר בעסקה אפלה שבה העובדים העניים יפסידו עוד יותר. למעסיקים תהיה מוטיבציית יתר להוריד עוד יותר את השכר הנמוך ממילא, מפני שככל שהשכר יהיה נמוך יותר, כך תהיה ההשלמה גבוהה יותר ומכאן הטבות המס גדולות יותר", הסביר.

פרץ הוסיף כי "הפקדת נושא השלמת השכר בידי המעסיקים הינה בבחינת לתת לחתול לשמור לא רק על השמנת, אלא על הגבינה המעופשת שעוד נותרה בידי העובדים בעלי השכר הנמוך".
הוא אף תקף את שר האוצר, אהוד אולמרט, ואמר כי "אין בין התוכנית ובין הכותרות של אולמרט על התוכניות הגרנדיוזיות של האוצר למלחמה בעוני דבר וחצי דבר. אי-אפשר ביד אחד להכות בעובדים העניים וביד השניה ליצור פורומים, מטות וועדות למלחמה בעוני".

לדעת פרץ, התוכנית הטובה ביותר היתה להעלות מיד את שכר המינימום באופן ניכר. "העלאת שכר המינימום היא הדרך היחידה שבה ניתן להבטיח את המחויבות של המעסיקים כלפי עובדיהם. זו הדרך היחידה שבה ניתן להוציא עובדים ממעגל העוני בלי מניפולציות, טריקים, ושטיקים שכל תכליתם היא ליצור תחושה שקרית של טיפול באוכלוסיות החלשות תוך מתן מתנות למעסיקים", אמר.
