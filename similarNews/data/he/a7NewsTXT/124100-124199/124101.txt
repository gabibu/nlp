

תגובות נרגשות להחלטת הממשלה שלא להחריב את בתי הכנסת שבגוש קטיף אלא להעבירם בשלמותם לידי הרש"פ. בין לבין נשמעות עקיצות המכוונות לעבר בית המשפט העליון ושרי הממשלה ששינו את דעתם באופן מפתיע.

במועצת יש"ע ברכו על החלטת הממשלה שלא להרוס את בתי הכנסת בגוש קטיף, ואמרו כי "התבונה והרגש היהודי הצליחו להבקיע ברגע האחרון את חומת אטימות ליבם של שרי הממשלה, בתי הכנסת יהוו בסיס להקמת היישובים מחדש והם יהפכו למרכזי תפילה חיים כבעבר", דברי ראשי המועצה.

גם ח"כ ניסן סלומיאנסקי ייחס רת ההחלטה ליהודיות שגברה, לדבריו, על הדמוקרטיות שבמדינה יהודית דמוקרטית. "סוף כל סוף הממשלה הבינה שבמדינה יהודית דמוקרטית לפעמים "היהודית" גובר על הדמוקרטית. המשך הישארות בתי הכנסת מסמן את המשך הקשר של עם ישראל לאזור", אמר סלומיאנסקי.

ח"כ אורי אריאל בחר להשתלח בשופטי בג"צ אשר התירו בשבוע שעבר להרוס את בתי הכנסת. "אני שמח שהשפיות חזרה לשרי ישראל. מדינה בה נפסק דין ע"י שופטי בג"צ, שהוא עוול במשפט, מנותק מהעם ומפלג אותו, חובה על מקבלי ההחלטות לעשות הכל כדי לשנות את הדין".

לדברי ח"כ אריאל, בג"צ בפסיקתו פגע בציביון המדינה כמדינה יהודית וטוב שפגיעה זו תוקנה. "היום נמנע אחד האסונות היותר גדולים שיכלה ממשלה יהודית לעשות לעצמה".

יו"ר ש"ס אלי ישי בירך על החלטת הממשלה שלא להרוס את בתי הכנסת בגוש קטיף וייחס אותה לשיחות שניהל הרב עובדיה יוסף עם שרי הממשלה "אני שמח שדעת הרב עובדיה התקבלה לבסוף", אמר והוסיף כי הוא מקווה שהרש"פ תתנהג בכבוד כלפי בתי הכנסת הקדושים לעם היהודי.

גם הרב הראשי, הרב יונה מצגר, קורא להנהגה הפלשתינית לעשות כל שביכולתה כדי לשמור על המקומות הקדושים לעם היהודי. עוד אמר הרב מצגר כי בהחלטתה היום מנעה הממשלה "השלכות בין לאומיות כבדות על עתיד בתי הכנסת ברחבי תבל". הרב מצגר הודה לרבנים קוק, דרעי, ושאר ישוב הכהן, על שפעלו בימים האחרונים למנוע את הריסת המבנים.

ח"כ צבי הנדל, ממנהיגי גוש קטיף ומן המגורשים ממנו, התייחס דווקא לשינוי המפתיע בדיעותיהם של שרי הממשלה. "מי יודע?", אמר, "אולי אם היה מתקיים דיון נוסף על ההחלטה האכזרית לגרש אלפי יהודים מביתם, היו גוברים התבונה והרגש היהודי בקרב שרי הממשלה שמסוגלים, כך מסתבר, לשנות את עמדותיהם ה"עקרוניות" תוך זמן קצר", דברי ח"כ הנדל.

יש לציין כי לא כל המערכת הפוליטית שופעת ברכות על ההחלטה. השר חיים רמון, אשר הצביע בממשלה בעד החרבת בתי הכנסת תקף בחריפות את שרי הליכוד ששינו את עמדתם בנוגע להריסת בתי הכנסת ואת הרבנים. ''אין כאן שום דיון הלכתי", אמר, "זהו דיון של פוליטיקאים שמנהלים קרב מהיום הראשון שהממשלה החליטה על ההתנתקות''.
