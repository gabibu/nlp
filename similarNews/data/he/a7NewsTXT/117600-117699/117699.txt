

נורמה ידועה במגרשי הכדורגל היא שמועדוני כדורגל משיתים קנסות על שחקנים בשל עבירות משמעת. ממכתב ששיגרה ההסתדרות לקבוצות עולה כי הטלת הקנסות מנוגדת לחוק.

ההסתדרות החדשה יוצאת למאבק בקנסות המוטלים על השחקנים בליגת העל בכדורגל . במכתב ששלח יו"ר המינהלת לתקשורת ושיווק בהסתדרות, שמוליק כהן, לכל מנהלי הקבוצות בליגת העל, הוא כותב ש"חל איסור מוחלט על ניכוי שכר והטלת קנסות בגין עבירת משמעת של העובדים ו/או השחקנים השכירים. מדובר בעבירה על חוק הגנת השכר".

בהסתדרות מסבירים ש"על פי החוק קנס המוטל שלא במסגרת תקנון משמעת שהינו נספח להסכם קיבוצי, מהווה סתירה לחוק ופגיעה בזכויות השחקן (העובד)".

שמוליק כהן כותב לראשי הקבוצות ש"קנס המוטל שלא במסגרת תקנון משמעת שהינו נספח להסכם קיבוצי, מהווה כאמור סתירה לחוק ומהווה פגיעה בזכויות של השחקן. אין לקנוס או לפגוע בשכרו של עובד בכל עילה שהיא. אנו מודעים לצורך בקיום משמעת יחד עם זאת הפעלת לחץ כלכלי ושימוש בקנסות הינו בלתי חוקי בעליל".
(ש)
