

יו"ר ועדת החוץ והביטחון של הכנסת, יובל שטינייץ, יכול לרשום לעצמו הישג נאה. אחרי קמפיין ממושך ואיום בעתירה לבג"ץ אילץ את ראש הממשלה לסגת מעמדתו ולהביא לאישור הכנסת את השינוי בהסכמי השלום עם מצרים.

במשך חודשים התעקש שרון לטעון שלא מדובר בשינוי מהותי ושמדובר "בהחלפת 750 שוטרים שלא מסוגלים לבצע את העבודה בכאלה שכן מסוגלים". לפני הצהרים ולאחר ששטייניץ וח"כים נוספים עתרו לבג"ץ בעניין חזר בו שרון ואמר כי אינו מתנגד שהכנסת תדון בנשוא וכי אדרבא "הסכמת הכנסת חשובה לי" אמר שרון בתום פגישה עם הנשיא קצב.

כתבנו בכנסת אריאל כהנא מדווח כי שעה קלה קודם לכן עתרו הח"כים שטייניץ ודני יתום לבג"ץ נגד היועץ המשפטי לממשלה נגד עמדתו שאין צורך להביא לאישור הכנסת את השינוי בהסכמי השלום. עם הגשת העתירה אמרו השניים כי אף שהם חלוקים בדעותיהם על עצם הסוגיה - יתום בעד הכנסת הכוחות המצריים - הרי שהעתירה "נועדה להגן על הדמוקרטיה הפרלמנטרית בישראל". בעתירה טוענים השניים כי המזכר עם המצרים "מהווה שינוי מהותי בהסכמי השלום וכי התגבש נוהל חוקית מחייב לפיו הממשלה מביאה להצבעה בכנסת הסכמים מדיניים או צבאיים עם מדינות ערב".

אף שהעתירה נראית כמיותרת נמנע שטיינץ לפי שעה מלמשוך אותה. בכוונתו לוודא כי שרון עומד במילתו ומביא את הנושא לאישור הכנסת.

נזכיר כי ראשון העותרים נגד החלטת מזוז שאין חובה להגיש את השינויים להצבעת הכנסת היה חבר הכנסת אורי אריאל

בעתירה שאותה טרם משך חבר הכנסת אריאל נטען כי לא ניתן לאשר את הצבת החיילים, ובכך להפר את פירוז חצי האי סיני כפי שנקבע בהסכם השלום עם מצרים. כזכור, היועץ המשפטי לממשלה מני מזוז קבע כי מדובר במהלך שאינו כה קריטי ומשמעותי ועל כן ניתן לבצעו מבלי להציגו במליאת הכנסת לדיון והצבעה.

אריאל, חבר וועדת החוץ והבטחון של הכנסת, אומר כי עתירתו נגד החלטת מזוז נובעת מכך ש"יש כאן שינוי מהותי בהסכם השלום עם מצרים וכנסת ישראל היא המקום הבלעדי להכריע בעניין". עוד אמר אריאל כי אישור הצבת החיילים המצריים כפי שמתכננת הממשלה נעשה בדרך של "מחטף" ש"אסור לאפשרו".

בראיון ליומן הצהריים של ערוץ 7 אומר אריאל כי "אמנות בינלאומיות שמתכוונים לשנות אותן באופן מהותי מובאות להכרעת הכנסת. הכנסת 700 שוטרי משמר הגבול מצריים, ובעתיד, כפי שכבר אמר ראש הממשלה, אלפים, זהו הבדל משמעותי".

באשר לדברי היועץ המשפטי לממשלה מני מזוז אומר ח"כ אריאל כי הוא אינו מופתע מגרסת מזוז שהקפיד ליישר את עמדתו כעמדת ראש הממשלה גם בפרשות קודמות כפרשת האי היווני ועצם גירוש היהודים על פי תכניתו המדינית.

(ש)
