

תקיפת מוצבי צה"ל בהר דב בשבוע שעבר העלתה שוב לכותרות את היחידות המיוחדות של צה"ל שפועלות הרחק ממרכזי הישוב, בתנאי שטח קשים ופעילויות לילה מפרכות. כתבנו לענייני ביטחון קובי פינקלר מספר.

בסוף השבוע סיים עוד מחזור לוחמים את מסלול ההכשרה באגוז וכעת הוא יורד לשטח.

כשזיהו חייליה החדשים של סיירת "אגוז" את לוחמיה הוותיקים של היחידה באופק, קילומטרים ספורים מהיעד הסופי של מסע הכומתה המתיש, עלה חיוך גדול על פניהם. באותו רגע ידעו שעשו זאת. הלוחמים הוותיקים חברו לצעירים ברגעי הריצה האחרונים, וכולם הגיעו בצוותא לאתר ההנצחה של חללי היחידה. בכך ירד המסך על מסלול מפרך נוסף של הכשרה קרבית ומנטלית, וקרוב ל-40 חיילים מאושרים הצטרפו למשפחה המתרחבת של הסיירת המיוחדת מחטיבת גולני.

לסיירת "אגוז" היסטוריה עשירה, רוויה הצלחות שזיכתה את חייליה באחרונה בצל"ש הרמטכ"ל. היחידה הוקמה למעשה עוד בשנת 1956, פורקה והוקמה מחדש 8 שנים לאחר מכן. סיירת "אגוז" לקחה חלק פעיל במלחמת ששת הימים. מיד לאחר המלחמה הפכה רשמית לגדוד בן שלוש פלוגות. בסוף שנות ה-60' ניתנה למפקדי היחידה האפשרות למיין מתנדבים ולגייס לסיירת "אגוז" את האנשים הטובים ביותר, שאיכותם הגבוהה נקבעה לאחר תהליך ארוך של מיון ומבחן. גיוסים אלה השביחו את איכות הלוחם בסיירת "אגוז"; החייל, שהתגייס לגולני, עבר טירונות בבסיס האימון החיילי של חטיבת גולני, השלים ביחידה קורס סיור שנמשך מספר חודשים, ועבר לאחר מכן קורס מפקדי כיתה בגולני. בתום קורס הסיור הוענק ללוחם סמל "כנפי אגוז" .

היחידה אומנם התקדמה עם השנים והפכה ליחידת העילית של פיקוד הצפון, אולם מלחמת יום הכיפורים, שפרצה בשנת 1973 והביאה למצוקת כוח אדם, בעיקר ביחידות השדה וחיל הרגלים, הביאה להחלטה במטה הכללי לפרק את "אגוז" ולהעביר את לוחמיה לחטיבת השריון. ב-1974 נערכה מסיבת פירוק היחידה.

סיירת "אגוז" חזרה לתפקד רק 20 שנים מאוחר יותר, בשנת 1995, עת הוקמה מחדש על-ידי סא"ל ארז צוקרמן. מטרתה העיקרית היתה לתת מענה לארגון החיזבאללה, שפעל מתוך לבנון. הרעיון המרכזי היה להילחם בחיזבאללה בשיטות שלהם - גרילה. היחידה פעלה בכוחות קטנים, שהיו בקיאים בשפת הלחימה ובשטח.

כתבנו קובי פינקלר מצייין שבמרוצת השנים נחלה היחידה הצלחות מבצעיות רבות. אחת המפורסמות שבהן היתה חיסול בנו של חסאן נסראללה, מראשי החיזבאללה. בשנת 2000, לאחר נסיגת כוחות צה"ל מלבנון, הועמדה נחיצות היחידה בספק, אך עד מהרה, בעקבות מהומות אוקטובר 2000, החלה היחידה לפעול באיזור יהודה ושומרון. יתרונה המרכזי של היחידה מצוי ביכולתה לנוע רגלית בצורה חשאית ובכוחות קטנים, ולהפתיע את האוייב במקומות בהם לא מצפה לה.

מאז ועד היום, למעשה, משתלבת היחידה בפעילות מבצעית באיזור יהודה ושומרון. סיירת "אגוז" יוצאת מדי יום למשימות קשות ומבצעים מורכבים. "אגוז"- סיירת העילית של חטיבת גולני, היא חלק חשוב בחוד החנית של צה"ל.

כאמור, לפני כארבעה חודשים קיבלו לוחמי היחידה את צל"ש הרמטכ"ל
