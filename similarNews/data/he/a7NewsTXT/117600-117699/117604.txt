

במסגרת הקונגרס הוירטואלי הראשון לרפואת שיניים ושבוע בריאות הפה ישיבו רופאים ומומחים לשאלות הציבור הרחב ויעניקו יעוץ בנושא רפואת שיניים מיוחדים וחרדה מפני טיפולים.


בשבוע הבא, בימים שני עד חמישי (18-21 ביולי) תערוך קהילת רפואת השיניים בישראל את הקונגרס הוירטואלי הראשון לרפואת שיניים ברשת האינטרנט, במסגרת שבוע בריאות הפה.

הקונגרס יערך במסגרת רשת www.e-dent.co.il - רשת התקשורת האלקטרונית לקהילת רפואת השיניים בישראל.

במסגרת הקונגרס, המיועד בעיקרו לקהל המקצועי, תנתן לציבור הרחב אפשרות להציג שאלות לרופאים ולמומחים בתחום רפואת השיניים. תהיה זו הזדמנות למי שמתלבטים לגבי עריכת טיפול שיניים מיוחד, השתלה, טיפולים אסתטיים לשיפור מראה הפה או יישור שיניים להעלות שאלות ולקבל תשובות ממיטב המומחים בתחום. מי שמעכבים ביצוע טיפולי שיניים כתוצאה מחרדות מהרופא או מהטיפול יוכלו לקבל יעוץ אף בנושא זה.

לדברי ישראל רוזנברג, יו"ר קהילת רפואת השיניים בישראל, הקונגרס הוירטואלי יהיה פסגת הועידה של כל העוסקים בתחום בארץ. מדובר בפריצת דרך בשימוש ברשת הוירטואלית לצורך עריכת ועידה מקצועית. קונגרס בהיקף כה גדול, המתפרס על פני מרתון של ארבעה ימי דיונים, טרם נערך באינטרנט. בקונגרס ישתתפו מובילי הדעה בתחום רפואת השיניים, כולל ראשי האקדמיה, ההסתדרות לרפואת שיניים, האיגודים המקצועיים וכלל נותני שירותי התמיכה המקצועיים ברפואת השיניים.

במסגרת הקונגרס המקצועי ידונו כל ההיבטים הנוגעים למקצוע רפואת השיניים: האם יש רפואת שיניים אלטרנטיבית? ניהול דנטלי, שיווק עצמי של רופאי השיניים, הגברת המודעות, הביטוח הרפואי של הצרכנים, ביטוח מקצועי של רופאי השיניים, שימוש בפסיכולוגיה ברפואת השיניים ודמותו של הענף בשנת 2010.
(ש)
