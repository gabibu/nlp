

השר לבטחון פנים מבטיח שעל פי הצעת הסדר שמתגבשת במשרדו לא תפגע אבטחת מוסדות החינוך למרות החלטת הסוכנות שלא להעביר תקציב של כ-46 מיליון שקלים שהועברו עד כה מדי שנה למטרה זו.

השר לביטחון פנים, גדעון עזרא, יגיש הצעת החלטה לממשלה שאמורה להסדיר את חלוקת המשאבים לאבטחת מוסדות החינוך באופן שישאיר את רמת האבטחה הקיימת כיום, אך ללא הסיוע הרגיל של הסוכנות היהודית.

עד לשנה זו העבירה הסוכנות היהודית סכום של כ- 46 מליון  בכל שנת לימודים על מנת לממן את האבטחה במוסדות החינוך.

מסיבה מסוימת החליטו בסוכנות שבשנה הבאה לא יעבירו את המימון לאבטחת מוסדות החינוך, וכבר דובר על השבתה כללית של בתי הספר מחשש לצמצומים שישפיעו לרעה על רמת האבטחה בבתי הספר ובגנים, אך אמש פתר השר גדעון עזרא את כל הבעיות.

בדיון בלשכתו בהשתתפות נציגי משטרת ישראל, משרד החינוך, מרכז השלטון המקומי ועוד, הודיע השר עזרא כי רמת האבטחה במוסדות החינוך לא תופחת למרות צמצום המשאבים בצורה דרסטית, הצעת ההחלטה שיגיש בקרוב השר עזרא לממשלה אמורה לשמור על רמת האבטחה הקיימת ע"י וויסות נכון של כל מקורות המימון בראיה לאומית כוללת.
