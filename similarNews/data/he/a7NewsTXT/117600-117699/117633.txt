

יו"ר יד לאחים, הרב שלום דב ליפשיץ, נועד בסופ"ש שעבר עם שר התיירות, אברהם הירשזון, לפגישה דחופה לנוכח הכוונה להקים מרכז אוונגליסטי ענק על פני חמש מאות דונם לחוף הכינרת.

(בתמונה: הרב שלום דב ליפשיץ)

יו"ר יד לאחים, הרב שלום דב ליפשיץ, נועד ביום חמישי האחרון עם שר התיירות, אברהם הירשזון, לפגישה דחופה לנוכח הכוונה המשותפת שלו ושל שר האוצר להקים מרכז אוונגליסטי ענק על פני חמש מאות דונם לחוף הכינרת.

הרב ליפשיץ אמר בפגישה כי הניסיון המר של יד לאחים עם האוונגליסטים אינו מותיר מקום לספקות באשר לפעילותם המיסיונרית וכי לא ניתן להקים את האתר מבלי שתהיינה ערובות ברורות לכך שהמקום ועצם קיומו לא יהוו שורש פורה ראש ולענה למיסיון ולפעולותיו המפוקפקות.

ביד לאחים ציינו כי שר התיירות הגיע לפגישה עם רצון טוב שניכר היה לכל אורכה של הפגישה. השר הירשזון ביקש לשמוע מה הן הדרישות שמציב הרב ליפשיץ כתנאי להקמת המרכז ויו"ר יד לאחים מנה את הדרישות אחת לאחת. בראש ובראשונה, שהאוונגליסטים יחתמו על התחייבות בעלת תוקף משפטי, בנוכחות עורכי-דין ובהם בא-כוח יד לאחים, כי לא תתקיים במקום ולא על-ידי האוונגליסטים שיבואו אליו כל פעילות מיסיונרית מכל סוג שהוא. הרב ליפשיץ דרש שדרישת התחייבות זאת תעוגן בהחלטת ממשלה.

עוד דרש יו"ר יד לאחים שהמקום כולו לא יהיה בבעלות האוונגליסטים אלא יוחכר להם על-ידי המדינה באופן שאם תתגלה הפרה של ההתחייבות החתומה, הדבר יתפרש כהפרת חוזה החכירה והמקום יחזור לידי המדינה.

בארגון יד לאחים מדווחים כי שר התיירות נענה בחיוב מלא לכל הדרישות שהציג יו"ר יד לאחים ואמר כי הוא עצמו יהיה ערב לכך שהדרישות תיושמנה ללא כחל ושרק.

בפגישה נכחו גם הרב ישראל ליפשיץ, מראשי יד לאחים והרב יוסף גנץ, מנכ"ל יד לאחים.

"כל עוד לא תתקבל החלטת ממשלה, כהבטחתו המפורשת של השר, ולא נראה לנגד עינינו התחייבות מפורשת וחתומה   לא ננוח ולא נשקוט", אמר הרב ליפשיץ.

ביד לאחים מביעים חשש כי לנוכח מסכת הקשרים העניפה וההדוקה השוררת בין שר האוצר בנימין נתניהו וראש הממשלה אריאל שרון לבין האוונגליסטים   הוצאתה לפועל של הבטחת שר התיירות עלולה להיתקל בקשיים. "יש לנו ניסיון ארוך טווח עם האוונגליסטים והם לא מוכרים לנו כאנשים שמסוגלים להתקפל בצורה כל כך מהירה. במרוצת השנים הם גם צברו מומחיות נודעת בהעמדת פנים. הם אמנים בהתחזות של דורשי שלום וטובה כשבפועל הם ממשיכים לקדם את מטרתם האפלה. יש להמשיך לעמוד על המשמר עד לביצועה המלא של ההבטחה", אמרו ביד לאחים.

יו"ר יד לאחים אמר השבוע כי יעביר את פרטי הפגישה והנאמר בה לידיעת גדולי ישראל המלווים מקרוב את המאבק הגורלי בנושא הקמת הכפר האוונגליסטי.
