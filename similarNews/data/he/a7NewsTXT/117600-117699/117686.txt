

הזמר אריאל זילבר, תושב אלי סיני מזה מספר חודשים, קיים אתמול סבב הופעות מאולתרות בסמוך לבסיסי צה"ל שברצועת עזה, בהם קרא לחיילים שלא להשתתף בפעולות העקירה.

בהופעתו קרא זילבר לחיילים ש"לא יהיו רובוטים", כהגדרתו. זילבר הופיע במיטב שיריו לצד גדרות הבסיסים תוך שהוא מספר לחיילים כי גם הוא, כתושב אלי סיני, יהיה אחד מאותם שיגורשו מבתיהם, כך מדווח אתר 'וואלה'.

זילבר אומר שמטרתו הייתה לשמח את החיילים ולפרק את הדימוי הדמוני והמפלצתי שמנסים תומכי העקירה לצייר למתיישבים.

נזכיר כי עוד בטרם עבר זילבר להתגורר בגוש קטיף מצא את הופעותיו במה ראויה להבעת דיעותיו נגד תכניתו המדינית של ראש הממשלה. "כל מי שמעט ציונות בראשו צריך לעבור להתגורר בגוש קטיף...", קרא זילבר לפני כחצי שנה לקהל מאזיניו במועדון 'צוותא' התל אביבי.

כאמור, כעת החליט לנצל באופן ייחודי את כישורי הבמה שלו לפעילות המחאה נגד תכנית שרון בסדרת ההופעות המאולתרות ליד בסיסי צה"ל.

נזכיר כי בימים בהם ערך את הסיור לבחירת מקום מגוריו בגוש קטיף הבהיר זילבר את כוונותיו "נקשור עצמנו בשלשלאות לגוש קטיף. מה זה? שרון הוא איזבלה מלכת ספרד שהוא מגרש יהודים?", אמר.
(ש)
