

תושבי יצהר הגישו אתמול לבית משפט השלום בתל אביב, תביעת דיבה בסך 300,000  נגד מאור שושן, מפקד פלוגה ששהתה ביצהר, אשר השמיץ את תושבי הישוב בראיון שהעניק לביטאון 'במחנה'.

תושבי יצהר מאשמים את שושן כי בעת ששירת לפני כחצי שנה, כמפקד פלוגה ששהתה ביצהר, התראיין לביטאון 'במחנה', ובראיון זה השמיץ והעליל על תושבי יצהר, בדה אירועים שלא התרחשו, כינה את בני המקום בכינויי גנאי, והציג אותם כ"פורעי חוק", אויבי הציבור" ו"סכנה למדינה".

עו"ד יעקב מנקין, המייצג את התובעים אומר כי ריבוי המקרים וההתבטאויות מלמדים שאין מדובר בפליטת קולמוס,אלא בכתבה מגמתית, מתוכננת ומעוצבת מראש כתבה שתכליתה לפגוע בתובעים ובציבור המתנחלים, בתדמיתם באמינותם בעיני כלל הציבור. גם לקצין בצה"ל אין חסינות והיתר להעליל על מתיישבים ולבזותם, ויש לו אחריות פלילית אם עבר על החוק.

יחד עם שושן, נתבעים גם עורך 'במחנה' רני רביב והכתב אורי מרק.

יצויין, כי מיד לאחר פרסום ההשמצה ב'במחנה', התנער צה"ל מהמ"פ המשמיץ, ואלוף פיקוד המרכז יאיר נווה, אף נתן לכך פומבי, במכתב תמיכה ועידוד לתושבי יצהר.
