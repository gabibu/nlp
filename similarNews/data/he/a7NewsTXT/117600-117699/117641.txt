

ועדת העבודה והרווחה אישרה היום לקריאה ראשונה הצעת חוק המחייבת מעסיקים לספק מושבים לזבניות אותן הם מעסיקים.


החוק קובע כי "במקום מסחר ושירותים, כגון סופרמרקט, סופר-פארם, מוקד שירותי לקוחות, קיוסק וכד', מחויב המעביד לספק מקומות ישיבה והפסקה לעובדים".

בנוסף, ההצעה קובעת כי "אם ניתן לבצע את העבודה בישיבה על המעביד חלה חובה להתקין מושב ראוי לעובד".

הצעת החוק של חה"כ עמיר פרץ ואילנה כהן, גם קובעת כי מספר סעיפים הנמצאים בפקודת הבטיחות בעבודה וחלו עד כה על מפעלי תעשייה בלבד יחולו גם על מקומות מסחר ושירותים. במסגרת הסעיפים הללו המעביד מחויב לספק מי שתייה ראויים לעובדיו במקום העבודה,להתקין סידורי רחצה מתאימים ונאותים עבור העובדים, להתקין ארגז עזרה ראשונה ולספק מקומות ישיבה והפסקה לעובדים.

ההצעה קובעת כי בסמכותו של השר הממונה להתקין תקנות נוספות בעניין רווחת העובדים במקומות שירות ומסחר. יו"ר ועדת העבודה והרווחה, ח"כ שאול יהלום, דחה את טענת נציגי איגוד לשכות המסחר שנכחו בישיבת הועדה כי הגדרת מקומות מסחר ושירותים רחבה מידי וכוללת 60% מהמשק בישראל :"אין סיבה שההגדרה לא תהיה רחבה ותכלול כמה שיותר מקומות עבודה בישראל." אמר ח"כ יהלום.

ח"כ עמיר פרץ, מציע החוק, אמר בישיבה: "לא ייתכן שנאפשר התעללות ושימוש ציני בעובדים".
