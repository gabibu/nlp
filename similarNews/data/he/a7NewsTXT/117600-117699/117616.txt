

הרב דניאל שילה שהשתתף בפגישת הרבנים אתמול עם היועץ המשפטי לממשלה מספר לערוץ 7 על הפגישה בה נכחו רבים מצמרת הפרקליטות.

הפגישה ארכה כחמש שעות ופתחו אותה הרבנים שדיברו באופן חופשי. "היתה האזנה מכובדת. כל הרבנים דיברו ברוח זו שיש משבר אמון מוחלט בין הציונות הדתית למערכות המשפט אכיפת החוק והתקשורת. זאת בגלל התנהגות הממשלה, הדרך בה העבירה את העקירה בכנסת ובממשלה, דחית משאל הליכוד. התנהגות השוטרם".

הרב שילה סיפר כי טען בדיון אתמול "שנכבדים רבים בציונות הדתית רואים בזה מלחמה מקיפה וכוללת נגד הציבור הזה. מערכה מקפת לגימוד הישגי הציונות הדתית עד כה. יש כאן תחושה שהצבא כולו מגויס למלחמה. יחד עם כל המערכות במדינה. זו מלחמה שתתרחש ללא נשק ויריות אך היערכות לקראתה היא ממש כמו למלחמה".

כשהוא מדגים את ההיערכות הצבאית למאבק לכאורה נגד הציונות הדתית ומייצגיה הבהיר הרב שילה "בצבא מדברים על אילוצים מצפוניים ואידיאולוגיים. מעבירים סדרות חינוך ומלמדים רק את הצד שצריך לציית לפקודה. יש גם דברים בגנות המתנחלים ותומכיהם. קצינים צריכים להעביר סדרות חינוך נגד מצפונם".

במהלך הפגישה טענו הרבנים שאם מזוז מבקש להקטין את גובה הלהבות יש ללכת לבחירות או למשאל עם. מזוז השיב שאין אפשרות ליצור כעת את מוסד משאל העם יש מאין ולגבי בחירות, אמר מזוז כי מתוקף תפקידו הוא אינו יכול לומר אמירה פוליטית. "אמרנו לו שלא חרבה ירושלים אלא על שהעמידו בה דין תורה לאמיתו. הוא לא צריך ללכת רק לפי החוק היבש, ואם הוא רוצה להקטין להבות כשליחות ציבורית הוא יאמר לממשלה ללכת לבחירות גם אם אסור לו לפי החוק".

בפגישה אמר מזוז שישלחו מכתבי אזהרה לאלו שמשתלחים בימין ומטיפים לאלימות נגד מפגינים. כמו כן הובטח שכל תלונה נגד שוטרים תיבדק והם יבואו על עונשם. הוא גם דיבר על העצורים, ואמר שנותרו רק 30 עצורים ו"חלקם לצרכי חקירה".

