

במושב גדיד הוחלט לקרוא לרחוב הראשי רחוב אבי ביבר, ובכך להביע הוקרה לחייל על שסירב להשתתף בהרס הבתים בישוב שירת הים. נזכיר כי על ביבר הושתו 28 ימי מחבוש.




בתצלום: מיכאל ניצן, תושב היישוב, קובע את השלט בכביש המרכזי במושב.

תושבים בישוב גדיד החליטו להביע את הערכתם למעשה הסירוב שביצע החייל רב"ט אבי ביבר ואתמול קבעו שלט ובו שמו של רחוב חדש בישוב - רחוב אבי ביבר.

נזכיר כי ביבר סירב להשתתף בפעילות הרס מבנים בישוב שירת הים. ביבר נחרד אז כשראה חיילים מכים תושבים באופן ברוטאלי תוך כדי הרס המבנים וקרא "זה לא צדק... זה לא נכון... מכים שם יהודים... זה מה שקורה שם... אני מסרב...". על פי עדויות מאוחרות סירובו זה של ביבר לא היה אלא ביטוי לתחושתם של חיילים נוספים שהתבקשו להגיע לפעילות מבצעית, אולם ברגע האחרון, ללא ידיעת מפקדם האישי, שונתה משימתם והם הועברו לפעילות הרס המבנים. כזכור, לאחר האירוע התברר כי לפחות תריסר לוחמים עמדו מחוץ למעגל ההרס וסירבו לבצע את הפעילות.

ביבר ברגעי הרס המבנים בשירת הים

ביבר, שהפך לסמל הן מטעם המתיישבים ומתנגדי הטרנספר ליהודי הרצועה והשומרון, והן מצד הצבא שביקש להוכיח את רצינות הטיפול בסרבנים, קיבל עונש של 56 ימי מחבוש על מעשה הסירוב, אולם לאחר ימים אחדים הומר עונשו ל-28 ימי מחבוש כיוון שהוכח כי בהליך השיפוטי נגדו נפלו תקלות. מאוחר יותר הוסיף מפקד רצועת עזה תת אלוף אביב כוכבי על 28 ימי מחבוש אלה 28 ימי מחבוש נוספים בשל מה שהוגדר כעבירות של עלבונות ואיומים כלפי מפקדיו.

כאן המקום להזכיר כי בראשית הדיון בעניינו של ביבר בפני תא"ל כוכבי דרש ביבר מכוכבי לפסול עצמו מלדון בעניינו מאחר ולדבריו במסיבת עיתונאים שכינס כבר חרץ כוכבי את דינו. במסיבת עיתונאים זו, שנערכה ב-28 ביוני כינה אביבי את ביבר סרבן וטען שגידף את מפקדיו. דרישתו של ביבר לא נענתה, כזכור.
(ש)

