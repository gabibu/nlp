

ראשי רשויות שלא עשו די בכדי לגבות את חובות נבחריהם ועובדיהן, יזומנו לשימוע במשרד הפנים, לפני פתיחה בהליכים לפיזור אותן רשויות.

שר הפנים אופיר פז-פינס הנחה את הממונים על המחוזות במשרדו לזמן בשבועות הקרובים לשימוע את כל ראשי הרשויות שלא נקטו בכל האמצעים העומדים לרשותם בכדי לגבות את חובותיהם של עובדיהן ונבחריהן, זאת לפני הקמת וועדת חקירה לתפקוד הרשויות ופיזורן.

כמו כן, הורה שר הפנים לבצע שימוע לחברי מועצות נבחרים שלא שילמו חובותיהם, זאת לקראת פרסום שמותיהם, צעד המחייב שימוע על פי חוק הגנת הפרטיות. השר אף הנחה את ראשי הרשויות לעקל את משכורותיהם של עובדים שצברו חובות גדולים לרשות בה הם עובדים. כל הצעדים הללו ינקטו אך ורק כנגד נבחרים ועובדים שאין כל ויכוח סביב חובותיהם לרשות.

בישיבה שנערכה בלשכת שר הפנים התברר כי נכון להיום מסתכמים חובות נבחרי הציבור בכ-7 מליון שקלים וחובותיהם של עובדי הרשויות מסתכמים בכ-32 מליון ש"ח. סה"כ מדובר במאות נבחרים ובאלפי עובדים החייבים אלפי  כל אחד.

הישיבה התקיימה לצורך מעקב אחר יישום דו"ח הביקורת על הרשויות המקומיות שפורסם לפני כחצי שנה על ידי האגף לביקורת במשרד הפנים, בו התגלה מספר רב של מקרים של חברי ועובדי רשויות שחייבים סכומים גדולים לרשויות בהן הם חברים או עובדים. עם פרסום הדו"ח הנחה שר הפנים את אנשי משרדו לפעול לגביית החובות על ידי הרשויות ומאז ועד היום הוחזרו לרשויות כ-2 מליון ש"ח אותם היו חברים נבחרי ציבור וכ-7 מליון ש"ח שהוחזרו על ידי עובדי הרשויות.

שר הפנים אופיר פז-פינס אמר: "בעקבות מאמצי משרד הפנים, אכן חל בחודשים האחרונים שיפור בגביית החובות, אך מדובר בשיפור חלקי שאין בו די ובכוונתנו להקשיח את פעולות המשרד כנגד רשויות שלא עושות די בכדי לגבות את החובות וכנגד חייבים שממשיכים להתחמק מתשלום חובותיהם. עובדי הרשויות ועל אחת כמה וכמה נבחריהן חייבים לשמש דוגמא לציבור ומשרד הפנים יעשה כל שניתן על מנת שכך יהיה ובכדי שאותם אנשים לא ינצלו את מקום עבודתם או את מעמדם הציבורי בכדי להתחמק מתשלום המיסים".

