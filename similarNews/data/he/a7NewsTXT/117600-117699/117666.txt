

אתמול בערב נערך טקס הפתיחה של המכביה ה-17 באצטדיון רמת גן, מול 40 אלף צופים ו-7000 ספורטאים, ראש הממשלה, אריאל שרון קרא למשתתפי המכביה לעלות לישראל. (תמונה: אתר המכביה)

אמש נערך טקס הפתיחה של המכביה ה-17 באצטדיון רמת גן, מול 40 אלף צופים ו-7000 ספורטאים, ראש הממשלה, אריאל שרון קרא למשתתפי המכביה לעלות לישראל.

המכביה ה-17 נפתחה רשמית בטקס הפתיחה באיצטדיון ר"ג, שהחל ב-20.00, בספירה לאחור ממגדלי עזריאלי ובמצעד המשלחות המסורתי, שכלל 7,000 ספורטאים.

דגל "נס המכביות" נישא בכניסה לאצטדיון ע"י ילדים נפגעי טרור המטופלים במסגרת פרויקט "תקוה". לאחר מכן הועבר הדגל לוותיקי מכבי, ביניהם רלף קליין, יצחק שניאור ויהושע גלזר.

מצעד המשלחות החל בכניסתה לאיצטדיון של המשלחת האוסטרלית, שאיבדה ארבעה מחבריה באסון הגשר ב-1997.

ראש הממשלה שרון בירך את הספורטאים: "ברוכים הבאים הביתה. מי שרואה אתכם כאן, מבין את משמעות המשפט 'כל ישראל ערבים זה לזה'. אני מקווה שאחרי המכביה תעשו עליה ותהפכו לחלק מהמשלחת הישראלית. היום אנחנו צריכים אתכם יותר מתמיד".

נשיא המדינה, משה קצב אמר לספורטאים בטקס פתיחת המכביה: אתם בני המכבים מייצגים את ההיסטוריה היהודית והתרבות היהודית במשך כל הדורות.
