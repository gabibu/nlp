

ח"כ צבי הנדל, תושב גני טל וח"כ מהאיחוד הלאומי, התראיין אתמול לתחנת הרדיו הערבית-ישראלית "כל השלום".

הנדל אמר בראיון כי "אנחנו רואים שבסקרים שעושים הפלסטינים בתוך עצמם, כי אם פעם היו 70 אחוז או 80 אחוז שחשבו שטרור לא משתלם להם, הרי שהיום התהפכו המגמות וכמעט אותו אחוז חושב שבטרור הם יכולים להבריח יהודים ולנצח אותם, וזה אכן נותן רוח גבית אדירה לטרור. החמאס עולה גם במגרש הפוליטי במרחבי חבל עזה ויהודה ושומרון, והכל כי הם רואים שאנחנו נשברים ובורחים מהרוצחים וארגוני הטרור".

הנדל המשיך וציין כי "לפני שנתיים סקר דומה הראה על 70-75 אחוז מהנסקרים שאומרים שזה מזיק לפלסטינים ולפני חודשיים אחוז דומה מאד של נשאלים אמרו שזה עוזר וההוכחה שאפילו אריק שרון גיבור ישראל בורח מאנשי הטרור. תאמרו בבקשה למה צה"ל ומשרד הביטחון מקים תחנות התראה נגד טילים באשקלון, ממגן את כל ישובי הנגב והקיבוצים במאות מליוני דולרים. מה קרה פתאום אם חושבים שזה יביא לרגיעה, מה שעד היום לא מיגנו, פתאום ממגנים עם פרוץ השלום?"

המראיינים, אנשי השמאל הישראלי מגבעת חביבה, השותפים בהפעלת התחנה שאלו "מה שישראל לא הצליחה לעשות במשך שנים ארוכות ע"י כוח הצבאי הגדול שלה, הצליח אבו-מאזן לעשות תוך זמן קצר - להוריד את הפיגועים כמעט לאפס, כי הפלסטינים קיבלו החלטה שזה לא משתלם להם".

על כך ענה ח"כ הנדל כי "הם קיבלו החלטה שפסק הזמן הזה מאד עוזר להם. כל המכונות וכל מפעלי ייצור הנשק והטילים עובדים במלוא הקיטור, הם אוספים לעצמם מלאי, ולצערי הגדול צה"ל יודע את זה, כולם יודעים, ידי צה"ל כבולות וכל השנים צה"ל בחבל עזה לא נלחם, לא היה חומת מגן".

רדיו "כל השלום" הוקם כיוזמה משותפת של הארגון הערבי-לאומני בילאדי, ומוסד השמאל הקיצוני "המרכז היהודי-ערבי לשלום" בקיבוץ גבעת חביבה.

הרדיו משדר מדי יום ראיונות, תוכניות אקטואליה, תרבות, לימוד שפה, תוכניות נוער, ספורט ומוסיקה, מסקר בהרחבה את את פעילותם של ארגוני השמאל הקיצוני.

רדיו כל השלום משדר בשלוש שפות (עברית, ערבית ואנגלית), משדר באינטרנט וקיבל גם את רישיון משרד התקשורת לשידור איזורי, ולדבריו הוא "מקדם רעיונות של שלום, כבוד הדדי, דו קיום, פלורליזם, צדק וסולידריות חברתית".

