

גם אחרי היום השני של הפגזה כמעט בלתי פוסקת לעבר יישובי הרצועה וצפון הנגב, לא נראו אתמול כוחות תגבור של צה"ל עושים דרכם לעבר הרצועה ולא במקרה. חגי הוברמן מדווח.

בצה"ל היה ברור אתמול שאין כל כוונה בדרג המדיני לנקוט בפעילות משמעותית נגד ירי המרגמות. דפוס הפעילות של צה"ל המשיך להיות חיפושים מהאוויר של ירי המרגמות באמצעות מזל"טים, ונסיונות לפגיעה מהאוויר בחוליות יורי המרגמות, לא לגמרי בהצלחה כפי שחשו על בשרם תושבי גוש-קטיף.

ההערכה האופטימית בצה"ל היתה, שהירי נמצא לקראת סיום, ולכן על ישראל למתן את המצב, ולהמשיך בפעולות מדיניות ולא צבאיות כדי לא לגלוש לעימות כולל. הנחיית הדרג המדיני, מופז ושרון אחרי ההצהרות המתלהמות ("ניגבה מחיר מאירגוני הטרור") היתה ברורה: לא להביא להסלמה. גם הפגיעות הנקודתיות הוגבלו בשמירה מ"נזק סביבתי": לא לפגוע באזרחים חפים מפשע.

כתבנו מוסיף כי בעקיפין, ישראל ניהלה אתמול מגעים עקיפים עם החמאס. קציני צה"ל דיברו עם הקצינים הפלשתינים על הפסקת הירי, והללו ניהלו שיחות עם החמאס על הפסקת הירי. הרי כל הירי הזה התחיל בגלל עימותים פנימיים בין הרשות הפלשתינית לחמאס, על פסילת קלפיות
בבחירות המוניציפאליות באיזור רפיח. כיוון שכך גם הפסקת הירי תיעשה באמצעות פתרון פנים-פלשתיני.

בצה"ל ניתן היה לשמוע אתמול מונח חדש בהתייחס לטרור החמאסי: "פיגועים בחתימה סבירה". "חתימה סבירה" פירושה פיגועים שאינם גורמים לנפגעים רבים בנפש, אבל הם משמרים את
החמאס כאירגון החזק בשטח: הנחת מיטענים (אתמול נחשפו שניים כאלו), צליפות ממרחק רב, וירי מרגמות. זה הרף שהחמאס קבע לעצמו, להערכת גורמי הביטחון בישראל. הרף הזה עומד על 25 עד
30 אירועי טרור ברצועה.
