

הח"כים איתם ולוי סיירו היום באגף עצורי ההתנתקות בכלא מעשיהו והעלו בפני נציב השב"ס את בקשת העצירים להיבחן בבחינת הבגרות באנגלית. הנציב אמר כי הוא מקבל את הבקשה אך הדבר תלוי בהסכמת משרד החינוך.


הח"כים אפי איתם ויצחק לוי סיירו היום באגף עצורי ההתנתקות בכלא מעשיהו. לסיור נילוו נציב השב"ס, יעקב גנות, ומפקד הכלא. הח"כים העלו בפני השניים את בקשת העצירים להיבחן בבחינת הבגרות באנגלית. לדבריהם "אסור להפלות לרעה את מתנגדי ההתנתקות ביחס לאסירים הביטחוניים ובכלל זה רוצחים הזכאים להיבחן בעת מאסרם". הנציב אמר כי הוא מקבל את הבקשה אך הדבר תלוי בהסכמת משרד החינוך.

איתם ולוי "התרשמו שהעצירים זוכים ליחס הגון ותנאי מאסר נאותים". הם אמרו לגנות כי צפויים להיעצר עוד אלפים והשב"ס יתקשה להתמודד עם הכמויות.

עצורי התנתקות: אפשרו לנו להבחן בכלא

בין עשרות העצורים בכלא מעשיהו נמנים גם תיכוניסטים רבים האמורים להבחן מחר (ב) בבחינת הבגרות באנגלית. האגודה לזכויות האזרח ביש"ע פנתה בדחיפות לשרי החינוך ובטחון הפנים כדי שיאפשרו לנבחנים להבחן בין כותלי הכלא, תוך ציון כי הסכמתו של מפקד הכלא לכך ניתנה וכי הדבר מקובל במקרה של אסירים פליליים. "אין כל הצדקה למנוע זכות זו מתלמידי התיכון העצורים באגף ההתנתקות", אומרת האגודה בפנייתה.

אורית סטרוק יו"ר האגודה לזכויות האזרח ביש"ע מוסרת לכתבתנו רותי אברהם כי לאחר שהוברר כי הנבחנים, הוריהם ומוריהם מוכנים לכך שהם ייבחנו בין כותלי הכלא, ולאחר שהתברר כי מפקד כלא מעשיהו אינו מתנגד לכך ואף ציין כי מדובר במעשה שבשגרה לגבי אסירים פליליים, התעורר מכשול, ודווקא מכיוון משרד החינוך.

לדברי סטרוק, רחלה שיפר, מנהלת מחלקת בגרויות במשרד החינוך, מסרה לראש הישיבה התיכונית בקרית ארבע הרב אבינועם הורביץ כי מבחינת משרד החינוך אין אפשרות לקיים את הבחינות בכלא. "אם נכונים דבריו של מפקד כלא מעשיהו, שעריכת בחינות בגרות בכלא הינה מעשה שבשגרה   כי אז אין כל הצדקה למנוע זכות זו מתלמידי התיכון העצורים באגף ההתנתקות".

"נודה לכם אם תודיעונו עוד היום מה עמדתכם בנושא זה, שכן בחינת הבגרות באנגלית תערך מחר, יום שני ה-23/5.", חותמת האגודה את פנייתה הדחופה אל שרת החינוך לימור לבנת והשר לבטחון פנים גדעון עזרא.
