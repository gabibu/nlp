

היום בבוקר יוחלט אם שירות הדואר הנע לישובי הפריפריה יושבת. ועדי העובדים של הרשות ייקיימו ישיבת חירום ביחד עם ההסתדרות, ובסיומה יחליטו מה הם צעדיהם הבאים.

העובדים קובלים על כך שהנהלת רשות הדואר מנצלת את המבוי הסתום במו"מ בין עובדי הרשות לבין משרדי האוצר והתקשורת, ופוגעת באופן חד צדדי בזכויות העובדים.

ראובן כראזי, יו"ר ועד עובדי רשות הדואר, אומר לאמציה האיתן בערוץ 7 כי אם יוחלט להשבית את שירות הדואר נע מי שירגיש בחסרון חלוקת דואר הם הלקוחות בפריפריה ולא עשירי גוש דן ש"נהנים מחלוקת דואר על ידי גורמי הון".

המו"מ של העובדים עם משרדי הממשלה לקראת המעבר של הרשות לחברה ממשלתית נפסק לדבריו לפני כ 4 חודשים, והוא במבוי סתום. את החלל שנוצר מנצלת רשות הדואר, לדבריו כדי לפגוע בזכויות העובדים למשל על ידי המשך ניכוי סכום עידוד צמיחה משכר העובדים דבר שללא הסכם קיבוצי לא ניתן לגבותו ו'העובדים מתנגדים לכך'. בשעה שבשטח המצב קשה וחסר כח אדם תפעולי לשרת את הלקוחות, מוסיף קרזי, מנכ"ל הרשות יוסי שלי מפזר סיסמאות בתקשורת לפיהן הוא יצמצם בשכר הבכירים ברשות כולל בשכרו "דבר שלא ניתן כלל ליישום".

לדברי כראזי, עובדי הרשות בעד תחרות ושוק פתוח בתחום שירותי דואר, אבל "לא ייתכן שאנחנו נהיה כבולים באזיקים והתעריפים של רשות הדואר ייקבעו על ידי ועדת הכלכלה, ובעלי ההון יהיו משוחררים. לא ייתכן שאנחנו נשלם למדינה תמלוגים, והמדינה מאפשרת לבעלי ההון לחלק דואר ללא תשלום של אגורה לקופת המדינה".

אנחנו דורשים תחרות הוגנת, מוסיף כראזי, ואם רוצים לפתוח את השוק לתחרות "שיפתחו ממחר, אבל שהתעריפים שלנו לא יהיו מפוקחים כמו של המתחרים שלנו, או שהתעריפים שלהם יהיו נתונים לפיקוח כמו שלנו. וזו דרישה לגיטימית".
