

המשנה לראש הממשלה, שמעון פרס, נועד בשבת בירדן עם ראש ממשלת הרש"פ אבו-עלא ועם מוחמד דחלאן. פרס דרש מהם לפעול כדי להפסיק את ירי פצצות המרגמה ולאסוף את הנשק הלא חוקי.

פרס הבהיר לשנים כי "ישראל תגיב בריסון רב לאלימות ברצועת עזה".

באתר NFC מדווח כי לפני תחילת הפגישה אמר פרס לכתבים: "רוחות שלום מנשבות במזה"ת, אף אחד אינו יכול לעצור זאת. הירי האחרון של החמאס היה תגובה של החמאס לתוצאות בית המשפט הפלשתיני. אני מקווה שנתגבר על כך. איננו רוצים הסלמה. אם יימשך הירי ישראל תגיב באיפוק רב", הצהיר.

שר הפנים הפלשתיני נאצר יוסוף, טען בתום פגישה שקיים עם נציגי החמאס ברצועת עזה, כי החמאס הסכים להפסיק את ירי המרגמות לעבר הישובים הישראלים.

"ההתנתקות לא תביא לכם שקט"
העיתונאי אהרון גרנות והצלם משה שטרן מעיתון "משפחה" סבבו חמש שעות ברחובות עזה. הם נפגשו לשיחה טעונה עם האשם עבדול ראזק, חבר המועצה המחוקקת הפלשתינית, ועם ראשיד אבו שבאכ, ראש השב"כ הפלשתיני, שישב אף הוא 21 שנים בכלא. הם הצהירו בפני גרנות: "עד שלא תיסוג ישראל לגבולות 67'- לא יהיה שקט!".

הם נשאלו ע"י העיתונאי גרנות "מה צפוי אחרי ההתנתקות?", והשיבו: "באופן עקרוני אנחנו מקבלים בברכה כל נסיגה ישראלית. אין עם המעוניין לחיות תחת כיבוש. יחד עם זאת, צריך לקרוא את המפה. הנסיגה לא התבצעה כתוצאה מהסכם איתנו, היא מייצגת אינטרס ישראלי מובהק.. הנסיגה מעזה היא עלה התאנה של שרון. בחסותה הוא רוצה לאחר מכן להמשיך לבנות את ההתנחלויות ואת גדר ההפרדה. הוא לא עשה זאת בשבילנו ואף על פי כן אנחנו לא מצטערים כמובן על הצעד".

"יהיה פעם שקט?", הוסיף גרנות לשאול. הם השיבו: "בוודאי, נסיגה מלאה שלכם לקווי 67' והקמת מדינה פלשטינית בכל השטח שבירתה מזרח ירושלים יביאו את השקט המיוחל לאזור".
