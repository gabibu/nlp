

שר החוץ, סילבן שלום, מבהיר שאין בכוונתו להאריך את כהונתו של שגריר ישראל בוושינגטון, דני איילון. שלום אמר כי הוא בעד עיתונות חוקרת אך לא בעד עיתונות צהובה ומתבהמת.

"עם כל הכבוד, שלוש שנים זה די והותר. ראש ממשלה יש לו זכות להחליף ראש שב"כ, אמר לי שר הביטחון שיש לו זכות להחליף רמטכ"ל, גם לשר חוץ יש זכות כזאת", כך אמר שר החוץ בראיון לתוכנית "פגוש את העיתונות" בערוץ 2. "כהונתו (של איילון) מסתיימת והוא כרגע נמצא בחקירה. אני מחכה לסיום החקירה כמו כולם. אני אשתף את ראש הממשלה בדברים ונקבל החלטה משותפת".

השר שלום הכחיש בראיון את הדיווחים כי עוזרו של השגריר, לירן פטרזיל, פוטר בגלל לחץ של רעייתו, ג'ודי ניר מוזס-שלום: "אני וג'ודי בכלל לא היינו בארץ כשמדונה הגיעה לישראל, לכן אין סיכוי שכעסה על כך שפטרזיל לא ארגן לה צילום משותף עם הכוכבת במהלך הביקור", אמר שלום והוסיף כי ג'ודי היתה מעורבת במינויו של פטרזיל אך לא בהחלטה להדיחו.

בהמשך הראיון אמר שלום כי ההתקפה נגדו בעיתונות הינה משולחת-רסן: "אני בעד עיתונות חוקרת, אני הרי בעצמי הייתי עיתונאי. עיתונות שתבדוק, עיתונות שתחשוף, אבל אני לא הכתובת. אני בעד עיתונות אמיתית, לא עיתונות צהובה, לא בעד עיתונות מתלהמת ומתבהמת".
