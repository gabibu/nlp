

תושבי כפר דרום נחסמו ביום שישי ע"י הצבא בדרכם לתפיסת עמדה בבית ממנה פעלה חוליית המחבלים.

תושבי כפר דרום הגיעו בשעות הצהרים לשער הישוב ומשם החלו בצעידה לעבר בית הספר של אונר"א הנמצא קרוב מאוד לישוב. הם התכוונו להשתלט על הבית ממנו ירו המחבלים וניסו לבצע פיגוע ביישוב.
חיילי צה"ל מנעו מהתושבים להמשיך לכיוון המבנה ובכך מנעו מהם לתפוס את הבית. למתיישבים הובטחה פגישה עם מפקד אוגדת עזה.

"תושבי כפר דרום נחושים בהחלטתם שגג הבית הזה צריך להיות נשלט ע"י כוחות ישראלים. התושבים הציעו הבוקר להרוס את הבית ואם לא חייב צה"ל להיכנס לתוך הבית ולתפוש עמדות שולטות, אחרת התושבים יעשו זאת", הבהירו.

מועצת יש"ע התכנסה לדיון חירום ביישוב, לבחינת הצעדים שיש לנקוט בעקבות האירועים האחרונים ביישוב וברצועת עזה. "חיי תושבי גוש-קטיף הפכו לז'יטונים בקזינו הפוליטי המושחת של וייסגלס, עומרי, ושרון. רק מבצע 'חומת מגן' ברצועה יפסיק מצב בלתי נסבל זה", נמסר בהודעת המועצה.
