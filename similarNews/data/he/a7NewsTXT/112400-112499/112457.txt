

חיזבאללה ירה בשבת פצצות מרגמה לעבר הר דב לאחר שחיילי צה"ל ירו ירי אזהרה באוויר לעבר רועי צאן שחצו את קו הגבול עם עדריהם.

סמוך לשעה 14:00 בשבת זיהו חיילי צה"ל רועה צאן לבנוני שחצה את קו הגבול הבין-לאומי, שאינו מסומן בגדר, וביצעו ירי אזהרה באוויר כדי להרתיע. כעבור זמן קצר, ירה החיזבאללה 8 פצצות מרגמה לעבר מוצבי צה"ל בהר דב, 6 מהן לעבר מוצב גלדיולה. לא היו נפגעים ולא נגרם נזק.

צה"ל הגיב בירי פגזים לעבר עמדות החיזבאללה שמהן בוצע הירי. בעקבות התקרית העלה צה"ל לאוויר מסוקי קרב.

יצויין כי ביום רביעי, ערב יום העצמאות, נורתה מלבנון רקטת קטיושה שפגעה במאפייה באזור התעשייה של שלומי וגרמה נזק רב. למחרת, נורו מלבנון שתי רקטות נוספות שנחתו בשטח פתוח במורדות הר דב.

