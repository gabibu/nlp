

בחזרה לשולחן המשא ומתן: לאחר 10 חודשים חידשו השבוע קוריאה הדרומית וקוריאה הצפונית את שיחות השלום בין שתי המדינות.

חידוש השיחות בא בעקבות איומים של ארה"ב לפעול נגד הצפון, אם היא תמשיך בביצוע ניסויים גרעיניים. גורמים בקוריאה הדרומית אמרו שהם מתכוונים לנצל את השיחות ללחוץ על השכנה מצפון לחזור לשיחות על פירוק הנשק הגרעיני.

שני הצדדים ייפגשו בעיר הגבול קייסונג. סגן השר רי בונג-ג'ו אמר שהוא ינצל את השיחות בקייסונג לשפר את היחסים עם הצפון. "ננסה ליצור תנאים טובים ואווירה טובה", אמר לעיתונאים לפני צאתו לשיחות. נציגה הבכיר של קוריאה הצפונית, קים מאן גיל, הגדיר את השיחות "חיוניות" לחידוש הקשרים בין שתי המדינות.

היחסים המתוחים בין קוריאה הצפונית לשכנותיה הוחרפו מאז שנשיא ארה"ב, ג'ורג' בוש, צירף את פיונג-יאנג ל"ציר הרשע" המפורסם, יחד עם עיראק ואיראן.

כבר שנתיים מתקיימים שלושה סבבי שיחות רב-צדדיות על תוכניות הגרעין של קוריאה הצפונית, בשיתוף ארה"ב, רוסיה, קוריאה הדרומית , סין ויפן. מטרתן היתה לשכנע את המעצמה הקומוניסטית לזנוח את ההתחמשות הגרעינית שלה ולשוב לפתח קשרים כלכליים ודיפלומטיים.

לפני כשלושה חודשים הודיעה קוריאה הצפונית שהיא מסרבת להמשיך בשיחות, בשל מה שכינתה "מדיניות עוינת מצד ארה"ב", ואף הודתה שברשותה נשק גרעיני.

