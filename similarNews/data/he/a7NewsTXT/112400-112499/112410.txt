

פרטים חדשים על נסיון ההתקפה על כפר-דרום, שהתרחש אור ליום שישי. בקשה של סגן המח"ט ממסוק קרב שהוזעק לשטח, לחסל את חוליית המחבלים, נענתה בשלילה בידי מיפקדת חיל-האוויר.

פרטים חדשים על נסיון ההתקפה על כפר-דרום, שהתרחש אור ליום שישי. לכתבנו חגי הוברמן נודע כי בשעות הלילה התקבלה התראה מודיענית כי חוליית מחבלים בדרכה לבצע פיגוע באזור כפר דרום. התושבים תודרכו, כוחות הביטחון נכנסו לכוננות, החיילים פקחו היטב את עיניהם. הדרכים לכפר דרום נחסמו בלילה ואפילו אמבולנס שהגיע לפנות חולה מכפר דרום עוכב בגלל הכוננות הגבוהה שהיתה במקום. רק לאחר שנהג האמבולנס קיבל ליווי מיוחד הצליחו להיכנס לכפר דרום ולפנות את החולה לבית החולים.

מסוק קרב של חיל האוויר זיהה את חוליית המחבלים מתקרבת אולם בקשה של סגן מפקד החטיבה מהמסוק שהוזעק לשטח, לחסל את החולייה, נענתה בשלילה בידי מיפקדת חיל-האוויר. גם בקשה "להשכיב" מארב לקדם את המחבלים נדחתה. התשובה היתה: "תגנו על הגדרות".

כתבנו מוסיף כי מאוחר יותר, כשהחוליה השתלטה על מבנה בית-הספר של אונר"א, וצה"ל החל לנהל איתם חילופי אש, התקשרו ממשרדי התיאום והקישור עם הפלשתינים התקשרו ודרשו שלא לפגוע בבנין, שכן הוא שייך לאונר"א השייך לאו"ם "וצריך לגלות רגישות".

וכך, מסוקי קרב חגו באוויר "וישבו" על החוליה ולא ירו לעברם, מחאות רבות של תושבי המקום ושל אנשי הביטחון של המועצה לא הועילו. רק סמוך לשעה 06:00 ניתן האישור לפתוח באש לעבר המחבלים. ברגע זה ירו כל הגורמים לעבר המחבלים: טנק ירה שלושה פגזים, צלף ממשמר הגבול, שהיה במקום ירה לעבר המחבל והרגו והמסוק שהיה באוויר ירה גם הוא לעבר חוליית המחבלים, שהספיקה כבר להימלט.

עוד מקרה: מרגמה מוכנה לירי - צה"ל מנוע מלפגוע

המקרה הנ"ל אינו הראשון, כמו שדיווחנו ביום שישי, על פי מידע שהגיע מגורמים צבאיים לתושבי כפר-דרום, זיהה מסוק קרב של צה"ל מרגמה מצפון ליישוב, בתוך דיר אל-בלאח, מכוונת לעבר כפר-דרום אולם זה לא ניתן לו. הסיבה: לא להסלים את המצב בירי לעבר איזור בנוי בדיר אל-בלאח. על פי ההנחיות "מלמעלה", ברגע שזוהה אמצעי אבל לא זוהתה כוונה, אין אישור לירות. האישור יינתן רק ברגע שיזוהו המחבלים מגיעים למרגמה כדי להפעיל אותה.

בכפר-דרום חוששים כי מדובר במרגמה המופעלת בשלט רחוק, כשהירי יבוצע בעיתוי הנוח למחבלים בלי שהם יגיעו אליה.

עוד מוסר כתבנו כי קצינים בכירים ברצועה הודו באזני מתיישבי כפר-דרום, כי הם מתוסכלים מהמצב. "אנו רוצים לפעול אבל מלמעלה לא נותנים לנו" - אומרים הקצינים. הם סיפרו כי הנחיה חדשה של עידן ה"תאהדיה" קובעת, כי אם מזוהה חוליה של יורי מרגמה שלצידם שוטר פלשתיני, אין לצה"ל אישור לירות כדי שלא ייפגע השוטר הפלשתיני. אירוע כזה אירע לפני כשבועיים. החיילים יכלו לפגוע ברובה צלפים במחבלים, אולם לא קיבלו אישור ירי שמא ייפגע השוטר הפלשתיני.

סוכלה מתקפה משולבת על כפר דרום

בנס סוכל ביום שישי פיגוע רב-נפגעים בכפר דרום: מחבל חוסל הבוקר במהלך מתקפה משולבת על כפר דרום במהלכה נורו פצצות מרגמה וטילים נגד טנקים לעבר ההתנחלות וכוחות צבא במקום. מחבל נוסף נפצע בתקיפה ואילו המחבל השלישי הצליח להימלט לדיר אל בלח. השלושה ירו את הטילים ממבנה ששימש כבית ספר של אונר"א, מעליו עדיין מתנוסס דגל של האו"ם.

בצה"ל בודקים את האפשרות, כי אנשי האו"ם סייעו למחבלים לאסוף מודיעין על הישוב כפר דרום, ואף הכניסו את המחבלים לבניין.

כתבנו הצבאי קובי פינקלר מדווח כי מדובר בניסיון לפיגוע משולב שהחל ב-3:00 לפנות בוקר, אז הגיעו המחבלים אל המבנה. תחילה נורתה פצצת מרגמה לעבר כפר דרום על מנת לבצע פעולת הסחה, ואז החל ירי של שישה טילים נגד טנקים לעבר כוחות צה"ל ומשמר הגבול באזור, מתוך מבנה אונר"א. מדובר באזור בו נמצאים עמדות רבות של המשטרה הפלשתינאית, אך בניגוד לציפיות כוחות צה"ל, אלה לא מנעו את ניסיון התקיפה, ואולי אף סייעו לו בתצפית ובהכוונה. גם אפשרות זו נבדקת כעת ע"י מערכת הביטחון.

אחד מטילי הנ"ט פגע ברכב צבאי, אך לא גרם לנזק או לנפגעים. המחבל שנהרג נורה על ידי צלף של מג"ב.

דובר כפר דרום, אשר מבצרי, סיפר כי כבר בשעות הלילה היתה התרעה על מחבלים בדרכם לפיגוע קשה בכפר דרום. המחבלים הגיעו בסביבות 4:00 לפנות בוקר לבית ספר של אונר"א, סמוך מאוד למחנה צה"ל. מגג בית הספר הם התקיפו את היישוב בטילי נ"ט, בפצמ"רים ובאש מרגמה במשך זמן רב.

צה"ל זיהה את המחבלים אבל לא קיבל אישור לפגוע בהם. לקח שעה עד שעתיים, עד שהטנקים קיבלו אישור לפתוח באש. רק אחרי שהיישוב נפגע קיבלו אישור לירות עליהם. הזמן הזה איפשר לשני מחבלים לברוח, ומחבל אחד נהרג. אחרי שצה"ל התחיל להגיב היו חילופי אש כבדים.

מבצרי אומר כי "זה שלא נפגעו אנשים זה נס גדול, אבל יכול היה להיות אחרת. במשך תקופה ארוכה מאוד לא העזו המחבלים, להתקרב ככה ליישוב. אנחנו יודעים שמי שעומד מאחורי זה הם השוטרים הפלסטינים הרשות הפלסטינית. כנראה שהיו מחבלים נוספים שירו על היישוב ממקום אחר, כי זו הייתה מתקפה משולבת. לצה"ל אסור לירות על שוטרים פלסטינים והם מנצלים את זה.

זה ניצול של מה שהם רואים כחולשה שלנו. מופז דיבר אתמול על הקלות והם רואים את זה כחולשה".

ההתקפה הבוקר על כפר דרום, היא שיאה של מתקפת פצצות המרגמה וטילי הקאסם, וכן ירי מנשק קל, על הישובים בגוש קטיף הנמשכת מזה 36 שעות. במתקפה זו נורו על ישובי הגוש למעלה מ 60 פצצות מרגמה, טילי קאסם וטילים נגד טנקים, נזק רב מאוד נגרם לרכוש התושבים, אך בנס רק נפצע קל מאוד, תושב נווה דקלים. בכל המתקפה, לא הגיב צה"ל, לעבר מקורות הירי.
