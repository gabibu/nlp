

כוחות הכיבוי של קק"ל ומכבי האש השתלטו ביום ו' על השריפה שפרצה בשישה מוקדים ביער יתיר שבדרום הר חברון. המשטרה רדפה אחר החשודים בהצתות שנמלטו לכיוון חברון.


ביום שישי בשעות הצהריים הצליחו כוחות כיבוי של קק"ל ומכבי האש להשתלט על השריפה הגדולה שהשתוללה ביער יתיר בדרום הר חברון. בדליקה נשרפו כ-70 דונם של יער נטוע, מתוך כ-40 אלף קיימים.

המשטרה ניהלה מרדף אחרי החשודים הפלשתינים בהצתה, אך לא הצליחה עד כה לעצור אותם. הערכה היא כי הערבים הציתו את היער בשישה מוקדים על רקע לאומני.

בנציבות הכבאות העמידו ביום ו' בעקבות השרב בכוננות שני מטוסי כיבוי. מטוס אחד הוצב בקדמה והשני במגידו. בנוסף, ביקשו בנציבות הכבאות מהציבור לשמור על כללי הבטיחות כדי למנוע שריפות.
