

המדע הבדיוני התקדם היום צעד אחד קדימה לעבר המציאות כאשר שני רובוטים החלו בעבודתם כאנשי צוות רפואי, בבית חולים בלונדון.

זוג הרובוטים, שזכו לכינוי "האחות מארי" ו"הרופא רובי", מאפשרים לרופאים האמיתיים לבדוק את החולים ולתקשר עמם, גם אם הם נמצאים בקצה אחר של בית החולים או אפילו בקצה האחר של כדור הארץ.

הרובוטים, המתנשאים לגובה של מטר וחצי, ניתנים לשליטה מרחוק בעזרת ג'ויסטיק מיוחד, ומצוידים במצלמה הניצבת על ראשם. הרופא והחולה יכולים להביט זה בזה דרך מסך הנמצא על פניהם של הרובוטים. בעזרת הרובוט יכול החולה לדבר עם הרופא מרחוק, ולקבל תוצאות של בדיקות. במסגרת הניסוי בשימוש בשני הרובוטים, יבדקו בבית החולים כיצד מגיבים החולים לסיוע הטכנולוגי החדש.

"מדובר בקונספט מהפכני שפותח דרכים חדשות בטכנולוגיה ובמחקר הרפואיים'', סיכם הפרופ' ארא דארזי, מנתח בבית החולים סיינט מארי שבמערב לונדון.



