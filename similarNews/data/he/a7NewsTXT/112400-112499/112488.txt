

נאומו של קצין צנחנים וחיל רגלים ראשי, תא"ל יוסי היימן, בטקס השבעת הצנחנים בכותל ביום חמישי בערב, הופרע בידי אזרחים שנכחו במקום, אחרי שהיימן החל להשמיע סיסמאות בעד פינוי גוש-קטיף.


כתבנו חגי הוברמן מוסרי כי תא"ל היימן אמר בנאומו, כי "כשם שאנחנו ממלאים את חובתנו בלחימה בשכם וברמאללה, וכשם שמילאנו את חובתנו בפינוי ימית, כך נמלא את חובתנו בפינוי גוש-קטיף".

דבריו כאמור עוררו תגובות נזעמות, ואנשים צעקו לעברו "אל תערב פוליטיקה בצבא". בעקבות הקריאות נשמעו מחיאות כפיים בקהל, אבל גם תלונות על ההפרעה.

קודם לכן, במהלך בדיקות הרמקולים, נשמעה לפתע קריאה ברמקול "לא תהיה התנתקות". כתבנו מציין כי תא"ל יוסי היימן, בוגר בני-עקיבא בעברו, ידוע בדעותיו השמאלניות הקיצוניות, על אף שאחיותיו גרות ביש"ע, אחת בעצמונה (רעייתו של הרב רפי פרץ) והשניה באחד ממאחזי איתמר (שתיהן נשואות לטייסי מסוקים). כשכיהן כמפקד חטיבת בנימין לא הסתיר את דעותיו בעד תהליך אוסלו, והסתכסך כל העת עם המתיישבים.

כתבנו מוסיף כי על פי הוראת רב הכותל, הרב שמואל רבינוביץ', לא הותרה לטקס כניסת אנשים ונשים שלבשו חולצות בצבע כתום.
