

עשרות משפחות הקימו מאהל סמוך לכלא מעשיהו להבעת הזדהות עם פעילי הימין העצורים בכלא.

כ-100 יהודים שהו במהלך השבת מול שערי כלא מעשיהו ברמלה, התפללו במקום את תפילות השבת והקימו במקום שכונת אוהלים. בין הנוכחים משפחות שילדיהם עצורים מאז חסימות הכבישים וכן חבריהם ותושבי האיזור שהגיעו במהלך השבת לחזקם ולעודדם.

סוכנות "קול רינה" מדווחת כי במהלך השבת הנוכחים הצליחו לשמוע את עשרות העצורים הנמצאים באגף ההתנתקות בעת תפילתם, ואף העצורים מסרו כי הצליחו לשמוע את קולות התפילות מחוץ לכלא. במהלך הערב תתקיים במקום הפגנת חיזוק ותמיכה בעצורים ובבני משפחותיהם.

פרקליט מפלגת "האיחוד הלאומי", עורך הדין עמיקם הדר, יערער היום (א') בבוקר לבית משפט העליון לאחר שסירב שופט מחוזי לדון בבקשה לשחרר את עצורי-ההפגנות. "משום מה לשופט לא הפריעה העובדה, כי החלטתו פוגעת בזכויות הקטינים שימצאו במעצר עד יום שני (7 ימים), למרות שהם נעצרו ללא צו-מעצר ומעצרם אינו חוקי פורמלית", אמר.
