

במוצאי שבת, יקיימו פעילי השמאל מיצג בתל אביב, בו יציגו על מפת ענק "את כל הכפרים הערביים, שחרבו במלחמת 1948", היא מלחמת השחרור. מכללת "אורנים", אירגנה כנס לציון "הסבל שנגרם לערבים ע"י הקמת המדינה"

לדברי העמותה המארגנת את המיצג, עמותת "זוכרות", האירוע הוא בסמוך ל"יום העצמאות הישראלי, המציין גם את הנכבה (=אסון) הפלשתינאי. הנכבה היא אסון החרבת הישובים הפלסטינים וגירוש תושביהם ב-1948. האסון של העם הפלסטיני מושתק ואינו נוכח בנוף הפיסי והתרבותי בישראל. מטרתה של עמותת 'זוכרות' היא להביא להכרה בחוב המוסרי על העוול שגרמו המדינה ומוסדותיה לעם הפלסטיני, ולקדם את מימושה של זכות השיבה של הפליטים והפליטות".

פעילותה של העמותה כוללת: ארגון סיורים בישובים הפלסטיניים שהוחרבו בהדרכת פליטים ופליטות, שילוט שרידי הישובים ההרוסים, לימוד ותרגום לעברית של ההיסטוריה והגיאוגרפיה של "הנכבה", בניית מאגר מידע ומפות על הנכבה, פיתוח אמצעים חינוכיים, אירגון הפגנות והשתתפות בפעילויות שמקיימים אירגוני פליטים.

גם בתחילת השבוע ארגנו אנשי השמאל איזכור למה שמכונה בפיהם, "העוול שגרמה ישראל לפלשתינאים": כ-200 סטודנטים, כמחציתם ערבים ומחציתם יהודים, השתתפו ביום ראשון באירוע שיזמו לציון "יום הנכבה" במכללת אורנים בטבעון. באירוע הוקרן הסרט "ציון אדמתי" העוסק בנושא ונערך דיון בהשתתפות דוקטורנטים ופעילי שטח יהודים וערבים מהמכללה.

באירוע דיברו דוברת מרכז "מוסאווה", עביר קופטי, לצד שלמה ויינברג מארגון "זוכרות", ד"ר יאיר בוימל, ד"ר אהוד מנור מהחוג להיסטוריה במכללה ונציגת ארגון "בת שלום", נסרין מזאווי.

סלבה גרינברג, סטודנטית המכללה שאירגנה יחד עם עוד חמישה חברים, יהודים וערבים, את האירוע, אמרה כי "חשתי שהמכללה לא נותנת ביטוי מספיק לרגשי הסטודנטים הערבים הלומדים בה והמהווים כשליש ממנה. מדובר באירוע שאורגן על ידי סטודנטים מחוגים שונים ביוזמתנו המלאה. לאחר שהזמנו את האולם ואת הציוד, קיבלנו את אישור ראש המכללה שביקש רק לאזן את הדוברים".

"רצינו להביא לידיעת הסטודנטים את אסון הנכבה של הפלסטינים, במיוחד כשמדובר במכללה א-פוליטית וא-מפלגתית, שבה אין ביטוי לפולקלור הערבי והסטודנטים לא יודעים את שאירע".

זה לא היה האירוע היחיד, שבו ציינו ערבים בישראל את "יום האסון" לכינון מדינת ישראל. ביום העצמאות ארגן "ועד העקורים" צעדה מהכפר איבטין הסמוך לנצרת, לכפרים הושה ואל-כסאיר הסמוכים לשפרעם.

לאירוע שהחל בשעה 15:00 הגיעו משתתפים רבים עד כדי כך שהמשטרה סייעה בהכוונת התנועה. המשתתפים הניפו את דגל פלסטין, קראו סיסמאות ובאירוע עצמו קראו את שמות הכפרים שנהרסו.

