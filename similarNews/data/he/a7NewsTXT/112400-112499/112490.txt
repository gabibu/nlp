

המוקד המשפטי של עמותת "חננו" מודה כי הנכונות הגבוהה של הציבור להאבק ולהעצר, הפתיעה גם אותם וכתוצאה מכך גם הם, ולא רק המשטרה, 'נתפסו' לא לגמרי ערוכים לצורך הנרחב בטיפול המשפטי לעצורי המחסומים.

במוקד מציינים כי הטיפול ב"עצורי החסימות" נמשך וכי במהלך השבוע האחרון טופלו ע"י המוקד 565 עצורים. מתוכם: 128 שוחררו ללא כל הליך משפטי (במגעים עם המשטרה בלבד) ועוד 437 קיבלו יצוג משפטי בבתי המשפט השונים בארץ. סה"כ נערכו עד עתה 69 דיונים בבתי המשפט השונים, "עומס לא קטן" הם מציינים.

לדבריהם, בסיומו של השבוע נותרו באגף ההתנתקות בכלא "מעשיהו" 67 עצורים מאירועי השבוע. במוקד המשפטי של "חננו" נערכים כבר ל-4 דיונים משפטיים ביום ראשון, ועוד לפחות 3 ערעורים לבתי המשפט השונים נמצאים בשלבי הכנה.

כתבתנו רותי אברהם מוסרת כי בעמותה אומרים שנעשה מאמץ-על לתת "עזרה ראשונה" לכל העצורים, ועכשיו בדעתם לשפר ולהרחיב את השירות לעצורים. בין היתר עומדת העמותה לסייע לא רק לאלו שעדיין בין כתלי הכלא אלא גם לאלה שהשתחררו בתנאים מגבילים, לאלה שקיבלו או יקבלו כתבי אישום, לאלה שנפגעו במהלך המעצר ומעוניינים להתלונן או לתבוע את מי שפגעו בהם. "כל מי שנעצר במאבק למען ארץ ישראל צריך לדעת שיש לו 'גב משפטי' בעמותת 'חננו'".

עוד הם מציינים כי לרשות הציבור עומד מוקד טלפון 0505-502111 הפועל 24 שעות ביממה, "שאליו ניתן להתקשר בכל מקרה של שאלה או בעיה".
