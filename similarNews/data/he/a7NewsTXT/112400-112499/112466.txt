

ח"כ אריה אלדד מהאיחוד הלאומי השיק אתר אינטרנט הקורא למרי אזרחי. באתר מוסבר מדוע מרי אזרחי הוא פעולה דמוקרטית ולגיטמית ואלו זכויות משפטיות עומדות לזכות המשתתפים בו.


ח"כ אלדד מציע באתר החדש דרכי פעולה אותן מגדיר "בלתי חוקיות, אך מקובלות במסגרת מחאה של מרי אזרחי בעולם כולו". כתבנו אריאל כהנא מדווח כי הרשימה כוללת אי תשלום מסים, החזרת תעודות זיהוי, החזרת תעודות מילואים/ צווי קריאה לשירות, חסימת כבישים ונתיבי תחבורה אחרים באמצעות צעדות, הפגנות ועוד.

ח"כ אלדד מציע גם למתנגדי העקירה: לסרב לקיים או להשתתף בביצוע הפקודות והצווים הקשורים בגירוש, סגירת נמלי ים ואוויר באמצעות שביתות שבת המוניות, נטילה מאורגנת של ימי חופשה מהעבודה של כל מתנגדי התוכנית כדי לשבש את עבודת מנגנוני השלטון העוסקים בביצועה, ריתוק כוחות משטרה וצבא לכל אזורי הארץ בהפגנות ופעולות מחאה על מנת למנוע השתתפותם בגירוש המתיישבים, הפרת צווים האוסרים כניסה לשטח שתושביו מיועדים לגירוש.

באתר מוצג גם דף "עזרה ראשונה" לעצורים, שהופץ לאחרונה בקרב פעילי מתנגדי תוכנית הגרוש, וכן טלפונים של המוקד המשפטי המורכב ממשפטנים ועורכי-דין, שתפקידו לסייע למשתתפי ההפגנות והמחאות.

כתבנו מציין כי באתר (www.meri.org.il) מדגיש ח"כ אלדד כי מרי אזרחי פירושו "התנגדות בלתי-אלימה ותוך נכונות לשלם מחיר אישי. כדי להאבק בחוקים החותרים תחת עצם קיומה של המדינה או תחת מאפייניה כמדינתו של העם היהודי". ניתן דרך האתר להירשם ולהצטרף לפעילות המחאה.
