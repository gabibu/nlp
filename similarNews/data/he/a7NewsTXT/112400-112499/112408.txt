

על פי נתוני המשטרה, בעוד שהערבים הישראלים מהווים רק 19% מהאוכלוסיה, ומחזיקים ב-13% מרישיונות הנהיגה, הם מעורבים ב-14% מכלל התאונות וב-21% מכלל התאונות הקטלניות. מדובר ביותר מ 150 תאונות קטלניות בשנה

אתמול קיימו המשרד לביטחון פנים, אגף התנועה במשטרה וראשי רשויות מקומיות של המגזר הערבי כינוס חירום בנצרת, לדיון בנושא תאונות הדרכים במגזר הערבי.

ראש מדור מחקר של אגף התנועה, סגן ניצב חזי שוורצמן, סיפר בכינוס כי בשנים 2004-2001 נהרגו במגזר הערבי 16 בני אדם, רובם ילדים, רק מתאונות של נסיעה לאחור בחצרות בתים וכבישי גישה ביישובים ערביים.

על פי נתוני המשטרה, בעוד שהערבים מהווים 19% מהאוכלוסיה, הם מחזיקים ב-13% מרישיונות הנהיגה, אך מעורבים ב-14% מכלל התאונות וב-21% מכלל התאונות הקטלניות.

"בממוצע מעורבים נהגים ערביים ב-150 תאונות קטלניות בשנה", אמר סנ"צ שוורצמן, "הבעייה קשורה לכמה נתונים: שליש מנהגי המשאיות בישראל הם מהמגזר הערבי, בנוסף, במגזר יש בעיה גדולה מאוד של חוסר בהסברה לילדים ונוער לגבי בטיחות בכביש. בעיות נוספות אתן צריך המגזר להתמודד בתחום תאונות הדרכים הן שכיחות גבוהה של עבירות מהירות יחסית לנהגים יהודים, יותר תאונות עצמיות שהופכות לקטלניות עקב זלזול בחובת חגירת חגורות בטיחות, ועבירות של הסעת מספר גדול מדי של נוסעים בכלי רכב".

ראש אגף התנועה, ניצב שחר איילון, קרא בכינוס לראשי הרשויות הערביות לשתף פעולה עם אגף התנועה כדי להוריד את מספר הנפגעים במגזר הערבי. איילון אמר שהחלק הראשון במאבק הוא הסברתי ותלוי במוטיבציה של הרשות המקומית, שיכולה לקבל מהמשטרה ניתוח של בעיות תאונות הדרכים. השלב השני ידרוש גם הוא שיתוף פעולה של ראשי הרשויות הערביות, אמר ניצב איילון, להכניס ניידות תנועה לתוך היישובים הערביים כדי להסביר ולהתריע, בתחילה בלי קנסות ואכיפה.

כמו כן אמר ניצב איילון כי יוקצבו תקנים של "משמרות הזהב" להרחיב את פעילות משמרות הזהב במגזר הערבי מ-50 בתי ספר כיום ל-150 בתי ספר בשנה הבאה. ניצב איילון שיבח את המספר הגבוה של מתנדבי תנועה מהמגזר הערבי. חלק מראשי הרשויות דרשו מאיילון להגביר את האכיפה בתוך הכפרים והיישובים כבר בזמן הקרוב.




