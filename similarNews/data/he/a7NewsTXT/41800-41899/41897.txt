

נשיא ארה"ב ג'ורג' בוש אמר בנאום בפני חיילי חטיבת הרגלים הרביעית והחטיבה הממונעת הראשונה בבסיס פורט הוד בטקסס, כי עיראק מהווה איום משמעותי לארה"ב, והדבר עלול לגרור אחריו פעולה צבאית. עוד אמר הנשיא כי "השעות הגורליות מתקרבות".

נשיא ארה"ב ג'ורג' בוש אמר בנאום בפני חיילי חטיבת הרגלים הרביעית והחטיבה הממונעת הראשונה בבסיס פורט הוד בטקסס, כי עיראק מהווה איום משמעותי לארה"ב, והדבר עלול לגרור אחריו פעולה צבאית. עוד אמר הנשיא כי "השעות הגורליות מתקרבות", אלא אם כן סאדאם חוסיין יציית להחלטות האו"ם שדרשו פירוק מערכות או ביטול תכניות הנשק הכימי, הביולוגי והגרעיני של עירק.

"המשטר העיראקי מהווה סכנה גדולה לארה"ב. המשטר העיראקי מהווה סכנה לכל אמריקני ולמי שנחשבים ידידיה של ארה"ב", אמר בוש.

בוש הזכיר כי עירק כבר השתמשה בעבר בנשק כימי נגד הכורדים ואמר כי הצהרותיו של סדאם חוסיין מלאות השנאה לאמריקנים. יחד עם זאת הוא אמר כי ההחלטה בעניין מלחמה או שלום נתונה בידי חוסיין. "גם כעת הוא יכול לשנות כיוון באופן דרמטי ולוותר על ההתנגדות ואי הציות. הבחירה בידיו", אמר.

בוש התייחס גם למשבר המתפתח מול צפון קוריאה. לדבריו "על העולם לדבר בקול אחד, כדי להסיט את המשטר המדובר משאיפותיו הגרעיניות".

דיפלומטים אמריקנים אמורים להיפגש בתחילת השבוע הבא בוושינגטון עם עמיתיהם מיפן ומדרום קוריאה כדי לתאם את הטיפול בבעיית צפון חצי האי. תת מזכיר המדינה ג'יימס קלי ייצא למזרח אסיה לאחר ההתייעצויות, לשיחות נוספות.

דובר מחלקת המדינה ריצ'רד באוצ'ר אמר כי גם תת המזכיר ג'ון בולטון ייצא בקרוב לטוקיו, סיאול ובייג'ין כדי לדון בנושא הצפון קוריאני. בנוסף ידון יבקר בולטון בניו זילנד, סינגפור, מאלזיה, תאילנד והפיליפינים, כדי לדון בעניין עיראק ובנושאים בטחוניים אחרים.

באוצ'ר דחה את דרישת צפון קוריאה כי ארה"ב תקיים עימה מו"מ ישיר לגיבוש אמנת אי-תקיפה. הוא אמר כי פעולה מסוג זה רק תהווה פרס לצפון קוריאה על הפרת התחייבויותיה על פי ההסכם שנחתם ב-94', להפסקת תוכנית הנשק הגרעיני.

"העניין איננו אי תוקפנות", אמר באוצ'ר, שחזר על הודעת ארה"ב לפיה לוושינגטון אין כל כוונה עוינת כלפי צפון קוריאה. אולם לדבריו, "לפני שיתחילו שיחות כלשהן, יהיה על צפון קוריאה לבטל באופן ניראה לעין וניתן לאימות, את תוכניות הגרעין שלה".

"פעולה, ובמיוחד פעולה צבאית, אינה בהכרח הבחירה הראשונה של מקבלי ההחלטות", אמר באוצ'ר. "הבחירה הראשונה של מקבלי ההחלטות היא לטפל בעניין, ולדאוג לפעולה בדרכי שלום בסיוע גורמים נוספים בקהילה הבינלאומית. זאת הבחירה המדינית שנעשתה, וזאת המדיניות המתבצעת בשטח", סיכם.

גם באירופה מתנהלים מגעים בנושא המלחמה בעירק. נשיא צרפת ז'אק שיראק וקאנצלר גרמניה גרהרד שרדר הודיעו ביום שישי כי נציגיהם יצביעו יחד במועצת הבטחון של האו"ם בכל הנושאים הנוגעים לעירק ולצפון קוריאה.

על ההסכמה שהתגבשה בין שני המנהיגים הודיעה לשכת נשיא צרפת. השניים קבעו להפגש ב-14 בינואר, בפריס. במהלך הפגישה יציינו הנשיא והקאנצלר את יום השנה ה-40 לחתימת אמנת הידידות הצרפתית-גרמנית.

גרמניה אמורה להצטרף השנה למועצת הבטחון, ותכהן כיו"ר המועצה כבר בחודש פברואר.
