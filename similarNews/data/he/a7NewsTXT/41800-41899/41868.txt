

יו"ר צעירי הליכוד, עו"ד גלעד ארדן הגיש תלונה במשטרה נגד יו"ר מפלגת העבודה עמרם מצנע בחשד לביצוע עבירות של שוחד והפרת אמונים במהלך כהונתו כראש עיריית חיפה.יו"ר התנועה לאיכות השלטון עו"ד אליעד שרגא מציע לדחות את הבחירות ולקיים פריימריס חדשים בליכוד ובעבודה.

התלונה מתבססת על כתבת תחקיר במוסף השבת של עיתון "מעריב". על פי התחקיר זוייפו תוכניות בניה בחיפה על ידי קבלנים ויזמים, בעוד מצנע מכהן גם כיו"ר הוועדה לתכנון ובניה בחיפה.

על פי התחקיר העדיף מצנע יזמי נדל"ן גדולים על פני רווחת התושבים.

גם העתונאי יואב יצחק מדווח כי השבוע נפתחה בדיקה משטרתית נגד עמרם מצנע יו"ר העבודה, בהנחיית היועץ המשפטי לממשלה. בין היתר מציין יצחק כי נחקר חשד כי מצנע קיבל במהלך הפריימריז תרומות אסורות שהגיעו משני תאגידים בחו"ל.

סעיף 28 ד' לחוק המפלגות, אוסר על מפלגה ו/או מועמד לקבל תרומות מתאגיד - בארץ ובחו"ל.

היחידה הארצית לחקירות הונאה (יאח"ה) סיימה את חקירת שישה תיקים הנוגעים לעבירות בחירות, ובהם התיק הנוגע להאשמות נגד סגנית השר המודחת, נעמי בלומנטל. התיקים הועברו לפרקליטות לקבלת החלטה אם יוגשו כתבי אישום.

היועץ המשפטי לממשלה אליקים רובינשטיין הורה לפרקליטות לתת עדיפות עליונה לטיפול בתיקים שהגישה לה המשטרה.

המשטרה סיימה גם את חקירת תלונתו של לב קרסינקר, חבר מרכז העבודה, נגד ח"כ אלי בן מנחם ממפלגת העבודה, בשל הצעת תשלום כספי לכיסוי הוצאות התמודדותו של קרסינקר עצמו. כן הסתיימה חקירת תלונתו של ספדי מנדי בנוגע להצעת שוחד בחירות של מספר חברי מרכז הליכוד למתמודדים אחדים בבחירות הפנימיות של המפלגה.
