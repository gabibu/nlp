

במשך כל שעות הבוקר והצהרים שיבשו עשרות נהגי משאיות העובדים בענף המחצבות את התנועה ברחבי הארץ. הם נסעו בקבוצות בנות כמאתיים משאיות באיטיות על כבישי המרכז וכך גרמו לשיבושים.

שיבושיהם של הנהגים באים לאחר שהמחצבות שובתות כבר מספר ימים.

שמוליק סנדלר יו"ר הוועד הארצי של עובדי "אבן וסיד" התראיין ב"בוקר בשבע", שסיפר כי עקב בעיות בירוקרטיות בין ההנהלות לבין משרדי הממשלה, בעניין המכרזים שרוצה להוציא הממשלה, הם קיבלו מכתבים ובהם נאמר שהם יוצאים לחופשה לזמן בלתי מוגבל.

עוד הוא סיפר כי ברגע שהם קיבלו את המכתבים, הם החזירו אותם ללא תשובה וכן פנו להסתדרות לקבלת עזרה וגיבוי. ההסתדרות מיד הכריזה על סכסוך עבודה בינם לבין ההנהלה.

"אנחנו לא רוצים להתעסק לא עם משפטנים ולא עם כלכלנים. אנחנו דורשים מממשלת ישראל ומכל אותם הגורמים שמעורבים בנושא, גם מהמעסיקים. שבו, תפתרו את הבעיה. אנחנו רוצים מחצבות פתוחות. כל מה שאנחנו רוצים זה לעבוד"   אמר סנדלר.

לטענתו ההסכמים שאליהם הגיעו ראש הממשלה, אריאל שרון, והיועץ המשפטי לממשלה, אליקים רובינשטיין עם ההנהלות, לפני ארבעה ימים ובמסגרתם סיכמו על הארכת היתרי בנייה בשלושה חודשים לכל המחצבות, אינם באים במטרה לעזור לעובדי המחצבה, אלא, הם רק כדי שיהיה שקט תעשייתי, עד לתקופת הבחירות ולאחר מכן "אף אחד לא יסתכל עלינו, כמו שלא מסתכלים עלינו היום", כלשונו.

מטרת השביתה היא להגיע להסכם שיפתור את הבעיה לשנים הבאות, וברגע שיגיעו להסכם כזה   יפתחו מיד המחצבות.

השביתה מתבטאת כרגע בהימצאותם של העובדים במחצבות, באי העברת חומרי גלם לבניה לפרוייקטים של בניה ברחבי הארץ וכן בשיבושי תנועה על ידי משאיות בכבישי הארץ.
כמו כן מהיום מתכננים העובדים להחריף את מאבקם ולגייס ציוד מכני כבד שיסע בשיירה ממחצבות שפרעם לכיוון בית הספר לשוטרים. בשלבים מאוחרים יותר אפשר שגם בני משפחותיהם של עובדי המחצבות יגויסו למאבקם.
