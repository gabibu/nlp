

כספים השייכים לקרן צדקה בשם "אל אקצה" הוחרמו ע"י שלטונות דנמרק בעקבות חשדות כי היא מעבירה סיוע כספי לטרוריסטים במזרח התיכון.

יו"ר קרן הצדקה ראשיד עיסא, אמר שהשלטונות החרימו סכום של 250,000 כתרים (36,000 דולר) מכספי הקרן.
עיסא הכחיש טענות לפיהן "אל אקצה" תומכת בטרור, והדגיש כי הקרן רשומה בישראל ומעבירה כספים לארגונים פלסטינים המסייעים ליתומים.

לדברי פרקליטו של עיסא, שלטונות דנמרק פועלים ככל הנראה על פי חוק נגד הטרור שחוקק באחרונה, הקובע כי מתן סיוע פיננסי ישיר או עקיף לארגוני טרור נחשב לפשע.
זהו מקרה ראשון בו מפעילה דנמרק את החוק נגד הטרור שאישר הפרלמנט לפני כחצי שנה.
