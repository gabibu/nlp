

בבית המשפט המחוזי בתל אביב החל לפני הצהריים הדיון בהארכת מעצרו של רב המחבלים מפקד התנזים מרואן ברגותי עד תום ההליכים המשפטיים נגדו.

עם כניסתו של ברגותי לבית המשפט הוא ניסה לפתוח מיד בנאומים פוליטיים. נציגי משפחות שכולות קראו לעברו קריאות גנאי, ובמקום פרצה מהומה.

כנגד ברגותי הופעל כוח ולדברי התובעת עו"ד דבורה חן השוטרים המאבטחים נאלצו לנקוט בצעד זה משום שהוא לא נשמע להוראותיהם.

בהכנס השופט לאולם המשפט הודיע הנאשם שאינו מוכן להשתתף בדיון כיוון שהוא "מושפל".

ברגותי הורה לפרקליטיו לעזוב את האולם ולא להשיב לטענות המדינה. עורכי הדין ניסו לשכנעו לשנות את דעתו, אך לבסוף הודיעו כי לא יטענו בדיון וכי רק התביעה תשמיע את דברה.
