

היום בצהריים יתקיים טקס יוצא דופן בכותל המערבי: 40 סטודנטים יהודים ממקסיקו, שהגיעו במסגרת פרויקט "תגלית", יניחו בין אבני הכותל כ-4000 פתקים המייצגים כ-20,000 איש, שהם כמחצית מיהודי מקסיקו.

סטודנטים אלו שייכים לפרוייקט "תגלית" המביא סטודנטים יהודיים למסע הראשון בחייהם בישראל. אחת ממטרות הפרוייקט היא להיאבק בהתבוללות ברחבי העולם.
זו פעם ראשונה שצעירים יהודיים ממקסיקו מגיעים לארץ במסגרת פרויקט זה.

מבצע כתיבת ואיסוף הפתקים, שנכתבו רובם על ידי ילדים, נמשך מספר שבועות באמצעות בתי הספר, הארגונים הקהילתיים והסוכנות במכסיקו.

הסטודנטים סיפרו כי מבצע כתיבת והבאת הפתקים לירושלים נועד להפגין תמיכה בישראל העוברת זמנים קשים. "רצינו שתדעו שאנו אתכם ובפתקים ישנן ברכות לשלום ולרווחה ליהודי ישראל ולכל העולם היהודי", אמר חבייר, אחד הסטודנטים המשתתפים במשלחת הסטודנטים.

עוד נודע כי במסגרת הפרוייקט נערכה ביום שלישי חתונה. מייגן זלץ (27) מניו יורק שהגיעה לארץ עם קבוצת סטודנטים של פרוייקט תגלית, וחברה איאן ברנדט(30) גם הוא מניו יורק,אך הוא הצטרף אליה באופן פרטי התחתנו בירושלים. בני הזוג הגיעו במיוחד כדי להתחתן בארץ. החופה נערכה על ידי ח"כ הרב מיכאל מלכיאור במשרדי "תגלית" שבירושלים וסעודת הנישואין והריקודים התקיימו בבית הארחה בנוה אילן.

