

רופאים אמריקנים מבתי חולים בפלורידה התנדבו להגיע לביה"ח זיו בצפת ולהחליף רופאים קבועים שיגוייסו למילואים במקרה של התקפה עיראקית על ישראל. חלק מהרופאים יגיעו לישראל בקרוב במסגרת חילופי רופאים בין בית החולים בצפת לקהילת וסט פאלם ביץ' בפלורידה.

כתב עתי"ם מוסר כי השבוע חזר מנהל ביה"ח זיו בצפת, ד"ר אוסקר אמבון מסיור עבודה בארה"ב, במהלכו נטל חלק בכנס רפואי בינלאומי בנושא רדיולוגיה. הכנס בו חלק מנהלי בתי חולים רחבי העולם עסק בנושא הדמיה.

במהלך הכנס הוצג ציוד רפואי מהמתקדמים מסוגו לסי.טי., אם. אר.איי וצילומי הדמיה אחרים. בתום הביקור המשותף יצא ד"ר אמבון לפלורידה כדי להפגש עם נציגי קהילת ווסט פאלם ביץ השותפים לפרוייקט שותפות 2000 של הסוכנות היהודית ועיריות צפת, חצור וראש פינה.

במהלך הפגישה התבשר ד"ר אמבון שבקרוב יגיעו מספר רופאים בכירים לביקור גומלין של כשבועיים לביה"ח זיו בצפת במסגרת חילופי מידע רפואי בין בתי החולים בצפת לווסט פאלם ביץ'.

רופאים מבתי החולים בפלורידה הביעו נכונות להגיע לביה"ח בצפת כדי להחליף את הרופאים הקבועים במקרה ואלה יגוייסו לצבא במקרה של מלחמה עם עיראק. עם חזרתו ארצה החל לגבש ד"ר אמבון את ההכנות לקראת בואם של הרופאים המתנדבים לביה"ח זיו בצפת.
