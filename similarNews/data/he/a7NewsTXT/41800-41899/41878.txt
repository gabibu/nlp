

משרד העבודה והרווחה יוצא בתוכנית חדשה לטיפול בנוער חרדי מנותק. מנכ"ל משרד העבודה והרווחה, יצחק חזן, אמר לערוץ 7 כי התכנית כוללת עבודה עם קבוצות של תלמידים שבאופן עקרוני לומדים בישיבות אך אינם מסוגלים ללמוד תורה כל היום.

עפ"י התכנית בחלק מהיום ימשיכו התלמידים ללמוד תורה ובשאר היום ישתלמו בסדנאות שונות.
התוכנית מיועדת עבור בני נוער חרדים בגילאי 14 ומעלה ומלווה בליווי מקצועי של פסיכולוגים ועובדים סוציאליים.

מטרת הפרוייקט אומר חזן היא למנוע את הדרדרותם של הילדים למסגרות המובילות בסופו של דבר להיגררות לחיי פשע. לדבריו התכנית באה להתמודד עם בעיה הקיימת כבר שנים רבות. חזן הוסיף כי הקושי עם גילאים אלו קיים בכל החברות החילוניות הדתיות וגם החרדיות. התוכנית לדבריו פועלת בכל רחבי הארץ והישיבות מפגינות הבנה ופתיחות רבה בנושא זה.

הישיבות הן שקולטות את התלמידים וכאשר נוצר צורך הן מפנות את התלמידים לועדות אבחון. ועדות האבחון קובעות אם התלמידים עומדים בקריטריונים, הם מועברים לתוכנית.
התכנית עושה את צעדיה הנסיוניים ומשולבים בה כרגע כ 200 נערים כשבמשך הזמן יצורפו תלמידים נוספים. מכיוון שהתוכנית כרגע היא נסיונית, בשלב הראשון מדובר בכ- 200 נערים, כאשר הכוונה היא להגדיל את מספר הבחורים ולהתאים את התוכנית כמה שיותר עם הצרכים בשטח.
