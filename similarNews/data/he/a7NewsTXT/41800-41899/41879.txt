

תאי גזע עשויים לסייע למחלימים מהתקפי לב, ולהמריץ צמיחת תאים חדשים באזורים בהם נרשמו נזקים לרקמות.

שני צוותי רופאים מגרמניה ומהונג-קונג דיווחו על תוצאות מבטיחות לאחר השתלת תאי גזע שנלקחו ממח העצמות (של החולה) בשריר הלב. למרות ההצלחה הראשונית, אמרו הרופאים כי יש צורך במחקר נוסף כדי להמשיך בתהליכים.

תאי גזע הם למעשה "תאי מסטר" היכולים להתפתח לרקמות שונות בגוף, והשימוש בהם לצורך תיקון נזקים לבביים, מהווה כיום תחום לוהט במחקר הרפואי.

מטרת התהליך היא לגרות חידוש והיווצרות של כלי הדם באזורים הסובלים ממחסור באספקת דם, תהליך המוכר בשם אנג'וג'נסיס. תהליך זה יוכל להביא תקווה לחולים שעברו התקפי לב קשים, וכן לאלה שאינם יכולים לעבור ניתוחי מעקפים.

פרופסור גוסטב שטיינהוף ועמיתיו מאוניברסיטת רוסטוק שבגרמניה, הזריקו תאי גזע ללבבותיהם של שישה חולים, שכולם עברו קודם לכן ניתוח מעקפים. אצל חמישה מהם התגלה שיפור מפתיע בזרימת הדם, דבר המרמז על כך שהתאים גרמו לצמיחה מחודשת של כלי דם באזורים שנפגעו.

במאמר שפירסם שטיינהוף ב"לנצט מדיקל ג'ורנל", נאמר כי יש צורך במחקרים קליניים נוספים כדי להבהיר במדויק את תפקיד תאי הגזע בתהליך ההתחדשות.

קבוצת מדענים נוספת, בראשות הונג-פאט צה מאוניברסיטת הונג-קונג, טיפלה בשמונה חולים בתאי גזע שנשאבו ממח העצמות (שלהם). גם במחקר זה דווח על שיפור משמעותי בזרימת הדם ללב.

באפריל שעבר ביצעו מנתחים אוסטרלים את הניסוי הראשון בו נעשה שימוש בתאי גזע ממח העצמות, בניסיון לתקן נזקים לבביים אצל גבר בן 74.

החוקרים מקווים להשתמש בתאי גזע לצורך טיפולים במגוון מחלות, בהן מחלות לב, אירועים מוחיים וסוכרת.

הניסויים בתאי גזע היו שנויים במחלוקת בשל הבעיות האתיות הכרוכות בשימוש בתאים עובריים. השימוש בתאי גזע בוגרים, הנשאבים ממח העצמות, פותר למעשה את הבעיה, וכן את החששות הפוטנציאלים לדחיית הרקמות.
