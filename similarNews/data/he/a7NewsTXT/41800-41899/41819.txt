

מועצת הרשות השנייה לטלויזיה ולרדיו תפרסם מחר מכרז לתחנת רדיו לשידורי דת ומסורת ישראלית יהודית - באזור המרכז. המועד המוערך לתחילת שידורי התחנה הוא חודש ספטמבר 2003.

לכתב עתי"ם נמסר, כי על מנת לעודד משקיעים להתמודד במכרז להפעלת התחנה החליטה הרשות על שורת הקלות:

1. גבולות הזיכיון - הורחבו משמעותית והם כוללים ברצף את כל שטח מדינת ישראל מקו רוחב נתניה-טייבה בצפון ועד לקו רוחב בית ג'וברין-ניצנים בדרום.

2. תשלומים - דמי הזיכיון השנתיים שישולמו לרשות הם בגובה של כ-40,300 ש"ח (במונחים של היום) היינו 8 אחוז בלבד מהסכום ששולם בעבר; שיעור התמלוגים לאוצר המדינה עומד על 4 אחוז מכלל ההכנסות משידורים.

3.שיתוף פעולה עם בעלי זיכיון אחרים - במטרה להקטין עלויות יותר לזוכה במכרז לשתף פעולה עם בעלי זיכיון אחרים הפועלים באזור הזיכיון, בכל הנוגע להקמת התחנה ותפעולה.

4. התחייבות בעלי היכולת להקים את התחנה - גובה התחייבויות בעלי היכולת כלפי המציע תהיה 3.5 מיליון ש"ח, שמשמעותם: הפחתה ריאלית של הסכום ביחס לעבר (בכ-50 אחוז).

הרשות מצפה שהתחנה תפעל ביעילות ובחסכנות. לכן, לא תינתן עדיפות לתכנית עסקית שתראה השקעת בעלים בסכום העולה על 3.5 מיליון ש"ח.

5. בדיקת החוסן הפיננסי של המציעים - תיערך רק לאחר החלטת המועצה על ההצעה הטובה ביותר, והוכחת החוסן תהיה תנאי לזכייה. לכן תבחר המועצה זוכה ראשון וזוכה שני והזכייה תהיה על תנאי; רק לאחר הוכחת החוסן הפיננסי תהפוך הבחירה לסופית. אם יהיה מציע יחיד, תיערך הבדיקה כבר בשלב בדיקת ההצעה. שיטה זו מאפשרת חסכון בעלויות הכנת ההצעה למכרז למציעים ולרשות, הקלה על בעלי יכולת ועידוד מציעים פוטנציאליים להגיש הצעה למכרז.

6. לוח התכניות - הרשות מצפה כי המציע יבנה לוח תכניות שימשוך קהל מאזינים ומפרסמים באפיון שהוא יציע לתחנה במסגרת המכרז.

7. השתתפות תחנות פיראטיות במכרז: המועד הקובע לסגירת תחנת רדיו פיראטית והפסקת פעילותה הוא מועד פרסום המכרז, קרי: 3.1.03. הרשות פרסמה שתי מודעות (בימים 20.12.02 ו-27.12.02) הקוראות למעוניינים להשתתף במכרז לחדול מפעילות פיראטית לא יאוחר מ-2.1.03.

עוד נמסר לעתי"ם, כי הרשות מבקשת להדגיש כי בחלק מאזור הזיכיון פועלת תחנת "רדיו קול חי", אשר שידוריה מכוונים גם הם לקבל דומה. "רדיו קול חי" רשאית להשתתף במכרז בכפוף להתחייבותה להחזיר את זיכיונה הנוכחי ואם תזכה במכרז. במקרה שלא תיגש למכרז או שלא תזכה בו, רשאית התחנה להמשיך ולשדר על פי זיכיונה הנוכחי.

לדברי מוטי שקלאר, מנכ"ל הרשות, ההקלות הרבות בתנאי המכרז יאפשרו למגוון רחב של מציעים להתמודד במכרז. מגוון ההצעות ישפיע ודאי על בחירה טובה שתאפשר הקמת תחנה שתשרת באופן המתאים ביותר את אוכלוסיית היעד אליה מכוון המכרז. (עתי"ם)
