

"באנו לדרוש מחברי הכנסת שיהוו דוגמא אישית ויראו לנו מנהיגות. אנחנו מראים שאיכפת לנו ושיש לנו כוח זה נותן תקווה לאנשים", כך אמרה בצהריים גלית יגל, בת 18 מעפרה, פעילה במטה המאבק של בני הנוער למען דוגמא אישית של חכי"ם, אשר קיים צעדת הפגנה מגן הורדים שמול הכנסת אל גן סאקר שבמרכז ירושלים.

במוצ"ש האחרונה הקימו כמה עשרות בני נוער - רובם בוגרי יב' העומדים בפני גיוס לצה"ל - אוהל מחאה בגן הורדים שמול הכנסת. הצעירים ניסחו עצומה הקוראת לנהל פוליטיקה ישרה ונקיה משחיתויות ודורשת מחברי הכנסת לשמש דוגמא להתנהגות נאותה ולמינהל תקין. מאז הוקם המאהל פקדו אותו כבר כ-3000 בני נוער שהגיעו מכל רחבי הארץ וחתמו על העצומה המוצמדת לדופן המאהל.

הצעירים קוראים לחברי הכנסת לוותר על 10% ממשכורתם החודשית וכן קוראים לראש הממשלה הבא להרכיב ממשלה מצומצמת בהיקפה שלא תכלול למעלה מ-18 שרים "אנחנו חושבים שלא ייתכן שבתקציב 2003 יהיה קיצוץ בכל המגזרים ורק חברי הכנסת לא יקצצו משכרם", אמרה גלית. "הם הראשונים שצריכים לשמש דוגמא", הוסיפה.

כן דורשים הצעירים כי חברי הכנסת המכהנים יחתמו כולם על אמנה למינהל תקין יהיו ללא עבר פלילי וכי ישתתפו באופן סדיר בוועדות המליאה ובוועדות הכנסת.

לצד המאהל המשמש כמוקד פעילות מרכזי פרוסים כמה עשרות שקי שינה ושמיכות המשמשות את בני הנוער כמיטות במהלך הלילות. מאז מוצאי שבת ישנים במקום בכל לילה כמה עשרות בני נוער. במהלך היום מתקיימות בתוך המאהל הרצאות ודיונים בסוגיות של מנהיגות, פוליטיקה ומימשל וכן דיונים בסוגיות של מוסר ואתיקה.

כתב עתי"ם מוסר כי רק 7 חכי"ם בלבד נעתרו עד היום לקריאת הצעירים לבוא ולבקרם, למורת רוחם של הצעירים.

אחה"צ קיים המטה צעדה בה השתתפו כ-300 בני נוער אשר החלה בגן הורדים ועברה דרך בית הנשיא בשכונת רחביה לככר ציון במרכז העיר ועד לגן סאקר. במהלך הצעידה הכריזו הצעירים על רצונם בפוליטיקה נקיה משחיתויות והביעו הסתייגות מן הפרשיות המתנהלות לאחרונה במפלגות הגדולות. כמה מנציגי הצעירים נפגשו עם הנשיא, משה קצב, אשר הביע עניין בפעילות והגדיר אותה כחיובית ואמר כי ישמח לסייע לצעירים לתאם פגישות עם חברי כנסת אם ירצו בכך.

"פנינו אל הנשיא וביקשנו שיבוא לדבר איתנו מפני שאנו רוצים להשמיע את קולנו. שיראה שלישראל יש נוער איכפת לו", אמרה גלית.

"אין קשר ישיר למה שקורה בליכוד אבל גם יש קשר בהחלט. אנחנו רואים מה קורה וזו רק דוגמא", אמר דרור ושגל בן 18 וחצי מירושלים. "אנחנו מבקשים שהחכ"ים שלנו יהיו ללא רבב ובטח לא כאלה שנחקרים בחדרי חקירות", הוסיף.

לשאלת כתב עתי"ם האם תשפיע מחאתם ענה: "אולי זה לא ישפיע על חכי"ם אבל זה נותן תקווה לאנשים שיש עתיד ויש נוער איכפתי במדינת ישראל".
"יש לנו זה את זה גם אם לא נצליח לשנות דבר יצאו מכאן בכל מקרה דברים טובים. כל אחד לעצמו וגם ביחד", הוסיפה גלית.

אוהל המטה ישאר בגן הורדים עד למוצאי שבת הקרובה.
