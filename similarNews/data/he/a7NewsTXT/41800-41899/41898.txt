

קצין בחירות ראשי של צה"ל אל"מ מיל' שאול מגנזי אומר כי צה"ל משלים את הכנותיו לקראת הבחירות וכי המשימה העיקרית העומדת בפניו היא הדאגה לכך שכל חייל באשר הוא יוכל להצביע.

קצין בחירות ראשי של צה"ל אל"מ מיל' שאול מגנזי אומר כי צה"ל משלים את הכנותיו לקראת הבחירות.

מגנזי כפוף לראש אכ"א ומייצג את צה"ל בפני ועדת הבחירות המרכזית שבראשה שופט בית המשפט העליון מישאל חשין, אחראי לשילוב כל הגורמים הקשורים לנושא הבחירות בצה"ל.

המשימה העיקרית העומדת בפניו היא הדאגה לכך שכל חייל באשר הוא יוכל להצביע. צה"ל יחולק ל 56 אזורי בחירה, כבראש כל אזור יעמוד קצין בדרגת רס"ן.

לקראת יום הבחירות חילקו בלשכת הבחירות הצבאית את צה"ל לשישה גופים, מתוכם ארבעה בעלי אחריות "שטח": פיקוד הצפון, המרכז, הדרום והעורף, וכן זרועות חיל האוויר והים. בכל אלו קצין הבחירות החיילי אחראי על הבסיסים שבתחומו.
"בכדי להבטיח שכל חייל יממש את זכות הצבעתו הקמנו יחידות קטנות, בהם תעבור "קלפי ניידת". ביחידות אלו מצביעים לרוב 10-12 חיילים. כל אימון בשטח או לחילופין פעילות מבצעית יתואמו עם מפקדי המחנה. החיילים יצביעו, והקלפי תמשיך בדרכה למקומות נוספים", אמר קצין הבחירות הראשי, אל"מ מגנזי.

רק מצביעים בצה"ל יוכלו להזדהות בפני חברי ועדת הקלפי עם פנקס חיסונים אומר מגנזי וזאת כדי לתת מענה למצב שבו חיילים נעים בשטח ללא תעודות זהות.

את מערכת הבחירות הצה"לית תלווה מערכת ממוחשבת מיוחדת שפותחה על ידי מרכז מיכון כוח האדם בצה"ל. בעזרתה אפשר יהיה לדעת את הסטטוס של כל קלפי וקלפי, מי מפעיל אותה,האם היא נפתחה במועד וכו'. כמו כן יש בידי צה"ל מערכת תקשורת ישירה עם כל קלפי וקלפי. המערכת פותחה במיוחד ע"י חיל הקשר.

בסוף יום הבחירות ירוכזו הקלפיות באזורי הבחירה השונים וכל אזור יגיע באופן עצמאי לירושלים וזאת לאחר שידווח למטה הבחירות של צה"ל כי תהליך הבחירות באזור שלו הסתיים. לפי ההוראות לא יתקיים קשר בין אדם כלשהו שלא הוסמך לכך על ידי הרמטכ"ל ושר הבטחון לבין ועדת הבחירות האזרחית.

בד בבד להליך ההצבעה המסודר יתקיים גם "תהליך הצלבה" שבו יאותרו חיילים שעלולים להצביע פעמיים. מגנזי מזהיר "מקרים כאלו רואה צה"ל בחומרה, ולכן כל המעטפות הכפולות נשמרות ולאחר מכן מועברות לתהליך חקירה, שתתבצע ע"י מצ"ח (משטרה צבאית חוקרת). אני והצוות בודקים כל מעטפה ומעטפה שוב, ע"מ לוודא שלא נפלו טעויות בתהליך, חקירת מצ"ח אינה חוויה אותה אני מאחל לאף חייל או חיילת", אמר אל"מ מגנזי.

מגנזי הוסיף כי שיעורי ההצבעה בצה"ל גבוהים מהרגיל. גם משום שמרבית החיילים מצביעים בפעם הראשונה בחייהם ולכן מודעים לכך יותר וגם משום שלובשי מדים מעונינים יותר לממש את זכותם הדמוקרטית כאזרחים.
הצבא לדבריו הוא גוף א-פוליטי לחלוטין ונגזר מענין זה איסור תעמולה. לדבריו חיילים יוכלו לצפות בתשדירי הבחירות הטלוויזיה. כמו כן יעביר צה"ל בתוך 10 ימים לכל יחידותיו את כל מספרי הטלפון והכתובות של כל המפלגות שאושרו לבחירות. "כל חייל שירצה, יוכל להתקשר ולבקש חומר מהמפלגה, ובין היתר את מצע המפלגה."

מגנזי מציין כי חיילים וקצינים השוהים בחו"ל יוכלו להצביע בשגרירות ובנספחות צה"ל.

"אם צריך להפעיל מסוקים בכדי שחייל יוכל להצביע בבחירות הקרובות - נעשה גם את זה", הוא מסכם.
