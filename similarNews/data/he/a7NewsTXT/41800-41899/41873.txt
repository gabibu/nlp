

בתגובה לביקורו של עמרם מצנע, יו"ר מפלגת העבודה בישובים גנים וכדים שבצפון השומרון, ולדבריו על כך כי התושבים בישובים צריכים לעזוב את בתיהם ולעבור לתוך תחומי הקו הירוק, אמרח"כ שאול יהלום ביומן הצהריים של ערוץ 7 כי אין הבדל בין הצעת מצנע להצעת מאיר כהנא ז"ל.

לדבריו, כאשר הגיע כהנא לאום אל פחם והציע לערבים לעזוב, השמאלנים התקיפו אותו ועשו מזה עניין גזעני, אך כעת כאשר מצנע מגיע ואומר את אותו הדבר ליהודיים של הישובים גנים וכדים, עוטפים את זה בנימוקים ביטחוניים.

"טרנספר הוא טרנספר"   אמר יהלום   " אני מתנגד להבדלה הזו בין דם לדם. מצנע הוא הראי של כהנא! כאשר מציעים את זה לערבים זה אסור, אך להציע ליהודים זה מותר. מדוע מצנע לא הציע את ההצעה הזו לתושבים הערביים באותו האזור?!" לדעת יהלום כל ההבדל בין הצעת מצנע להצעת כהנא היא רק למי כל אחד הציע את ההצעה.

גם דובר הישוב כדים, דוד מונסונגו דיבר אתמול בערוץ. לדבריו, למרות שנטיית רוב התושבים היא לכיוון הימני של המפה, הם לא הגיעו לישובים אלו מתוך מניעים אידיאולוגיים טהורים, אלא, יותר מתוך מטרה לחפש מקום עם איכות חיים. אך "זה הבית שלנו ופה גידלנו את ילדינו"   אמר מונסונגו -"ויקשה עלינו מאד יהיה לעזוב במידה ותהיה החלטת ממשלה". עוד אמר מונסנגו כי לדעתו ההחלטה על פינוי תתקבל בדרגים גבוהים, אולי אפילו בארצות הברית. הוא האשים את ראש הממשלה, אריאל שרון, בכך שאין הוא מבקר בישוב מכיוון שכאשר אמר כי במידה ויהיה הסכם יהיו גם פשרות כואבות, הוא התכוון גם לפינוי הישובים "ולצערי," הוא אמר, "עושה רושם שהמנהיגים שלנו יודעים שגם המקום הזה הוא מועד לפינוי". לטענתו, הסיבה ששרון אינו מבקר היא כי הוא אינו מסוגל להסתכל לתושבים בעיניים.

מועצת יש"ע הצטרפה למגנים את דבריו של מצנע באומרה כי הוא מבקש להיבחר לראשות הממשלה "על בסיס מצע של חורבן וגרוש רבבות יהודים מבתיהם". עוד היא המליצה לו ללמוד ממעשהו של ברק "שביקש להחריב כמאה התנחלויות וגורש מהשלטון בבושת פנים."
