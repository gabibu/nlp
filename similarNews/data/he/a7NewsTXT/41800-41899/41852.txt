

הנשיא בוש אמר היום כי יציג בשבוע הבא "חבילת תמריצים" שיסייעו בהחייאת הכלכלה החזקה ביותר בעולם. "כל האמריקנים ירוויחו מהתוכנית" אמר בוש ,שלא מסר פרטים על החבילה עצמה.

"אדבר על יצירת מקומות עבודה, וכן על הדרך שיש לדאוג לאלה שאין להם עבודה", אמר הנשיא האמריקני, בעת טיול בחיק הטבע שערך בחוותו בטקסס בחברת כתבים.

בדיווחים בהם צוטטו בכירי ממשל, נאמר כי עלות התוכנית מוערכת בכ-300 מיליארד דולר, וכי היא מתמקדת בקיצוצי מסים נוספים לאנשים פרטיים ולעסקים, וכן בתוכניות ליצירת מקומות עבודה.

בוש הכחיש את השמועה לפיה קיצוצי המס יעזרו בעיקר לעשירים, ואמר "אם מישהו ירצה להפוך את זה למלחמת מעמדות, הרי שאין הדבר מתאים להלך המחשבה שלי".
