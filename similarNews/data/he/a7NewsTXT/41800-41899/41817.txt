

תוצאותיה של מתקפה אמריקנית נגד עיראק תהיינה דומות לתוצאותיה של מלחמת 48 . כך טוען ערפאת, בראיון שפירסם ביום חמישי העיתון הממשלתי המצרי "אל-אהרם". לטענתו מלחמת השחרור הביאה לחלוקת המדינות הערביות בין מעצמות העל.

"למתקפה אמריקנית יהיו השלכות לא רק על עיראק, אלא על כל האזור, כפי שקרה בעקבות האירועים בפלשתין ב-1948", ציין.

"אין להוציא מכלל אפשרות הסכם סייקס-פיקו חדש", טען עוד ערפאת, בהתייחסו להסכם הסודי שנערך בין בריטניה לצרפת לפני סיום מלחמת העולם הראשונה ובו הסכימו כיצד יחולק המזה"ת לאחר המלחמה שבסיומה צפויה היתה האימפריה העות'מנית לקרוס.

בהסכם נקבע כי הבריטים יקבלו את עיראק והצרפתים את פנים סוריה. אזור החוף של לבנון וסוריה ימסרו להשפעה בריטית. ארץ ישראל הוחלט תמסר לפיקוח.

"אני מקווה שהמתקפה האמריקנית בעיראק לא תתרחש", טען ערפאת והוסיף כי בעיני הערבים, הסכם סייקס-פיקו הוא המקור לכל הסכסוכים הנוכחיים באזור.
