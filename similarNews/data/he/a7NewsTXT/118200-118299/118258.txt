

מאבקן של משפחות נעדרי צה"ל להקצבת פרס כספי לאיתור יקיריהם, כפי שנעשה ביחס לנווט השבוי רון ארד, הגיע עד לבג"ץ.

בג"ץ התבקש בעתירת משפחתו של יהודה כץ מנעדרי סולטן יעקב, להורות למדינה ליישם את ההחלטה להקציב את הכסף לפרס.

כתבתנו רותי אברהם מוסרת כי בדיון הודתה המדינה כי ישנה החלטה בנושא אך ביקשה דחייה של שישה חודשים ביישומה. לכך התנגדה משפחת כץ בטענה כי "ניתן להסתפק בפרק זמן קצר יותר".

השופטים ריבלין, לוי וג'ובראן כתבו כי "הידברות בין הצדדים בשלב זה עשויה לקדם את יישום ההחלטה", אך הורו למדינה למסור בתוך 30 יום פירוט על פעולותיה לאיתור הנעדרים ועל הפעולות העתידות להעשות. "לאחר קבלת ההודעה נחליט בדבר המשך הטיפול בתיק", קבעו השופטים.

כזכור הוקצב פרס כספי בסך של 10 מיליוני דולרים לצורך איתורו של רון ארד. משפחות שאר הנעדרים: צבי פלדמן, זכריה באומל, יהודה כץ וגיא חבר, ביקשו כי פרס יוצע גם עבור יקיריהם, ומשרד הבטחון החליט להענות לבקשה אך לפי שעה ההחלטה לא יושמה.
