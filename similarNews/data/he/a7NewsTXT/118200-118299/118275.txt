

נציגי משרד התחבורה טענו היום בדיון שנערך בוועדת הכלכלה של הכנסת כי אישור תקנה לפיה יחוייב על נהג לעבור מבחן נהיגה (טסט) גם בלילה יעלה למדינה כ-50 מיליון ש"ח.

בדיון שנערך הבוקר בוועדת הכלכלה, באישור לקריאה ראשונה של הצעת החוק שיזם ח"כ יחיאל חזן לפיה כדי לקבל רשיון נהיגה יהיה צורך לעבור טסט נוסף בשעות החשיכה, טענו נציגי משרד התחבורה כי אישור החוק יעלה למשלם המסים כחמישים מליוני שקלים ותדרוש היערכות מורכבת וממושכת של מנהל התנועה ואגף הרשוי.

עוזי יצחקי, סמנכ"ל מנהל התנועה במשרד התחבורה אמר כי רק העלות הנוספת של העסקת הבוחנים בלילה תסתכם בכשלושים מליוני שקלים. לדבריו, הם ידרשו גם להפעיל מערך תומך של משרד הרשוי בלילה, מה שידרוש תשלום שעות נוספות לעובדים והוצאות תפעול יקרות של כעשרים מליון שקלים לפחות.

בדיון התברר כי אין בעולם המערבי תקדים לחובת מבחן נהיגה בלילה. במספר מדינות, מתקיימים טסטים גם בלילה, כשהנבחן אינו יודע מראש האם יבחן בשעות האור או לאחריהן.

דן לינק, מהמועצה לבטיחות בדרכים אמר כי הכפלת טסטים אינה פתרון למאבק בתאונות הדרכים והדבר כרוך בעלויות כבדות ובעיות מנהליות. לדבריו, יש לערוך טסטים בלילה אך לא כמבחן נוסף אלא לבחון אקראית אחד מכל חמישה נבחנים, בשעות הלילה, ללא התראה ארוכה.

נציגי מועצת התלמידים הארצית אמרו כי כבר היום קשה לתלמידים לממן את שיעורי הנהיגה והטסטים והעלויות של טסט נוסף תהפוך עבורם את הרשיון לחלום רחוק.

ח"כ יחיאל חזן, יוזם החוק, אמר כי הנתונים מוכיחים כי נהגים צעירים מעורבים יותר בתאונות דרכים ומבחן לילה יגביר את מיומנותם ויחסוך בקורבנות.

לטענת ח"כ אילן לייבוביץ משינוי, מהווה הצעתו של ח"כ חזן חלק מהגל הפופוליסטי ששוטף את בית המחוקקים בכל הקשור לתאונות דרכים מבלי לבחון עלות מול תועלת. לדבריו, אין הגיון או אפקטיביות להתחיל מבחן נהיגה בעשר בלילה, בעונת הקיץ.
