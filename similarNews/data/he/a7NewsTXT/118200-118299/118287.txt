

תא"ל במיל' צביקה פוגל אומר בראיון לערוץ 7 כי יש להיכנס ולנקות את כל קיני המחבלים על מנת שלדור הבא שלנו יהיה שקט. לדבריו, השקט יושג רק באמצעות הפעלת כוח.

"נדמה לי שהמנגינה הזאת של 'הם יורים, אנחנו מאיימים ו.. לא קורה כלום, ושוב הם יורים, אנחנו מאיימים ו...לא קורה כלום', מוכרת", אומר תא"ל במיל' צביקה פוגל בעבר ראש מטה פיקוד דרום וכיום מתאם פעולות של מועצות עוטף עזה . בראיון לעוזי ברוך בערוץ 7 אומר פוגל כי כך לא נותנים בטחון לתושבי ישראל או שומרים על כוח ההרתעה שלה, וכי על שר הבטחון ורה"מ, לבצע
'בטחון חד צדדי'.

"צריך להכנס לנקות את כל קיני המחבלים רגע לפני שעוזבים. לדאוג שלדור הבא שלנו יהיה שקט והוא יושג רק בזכות הפעלת כוח. צה"ל עדיין לא הפעיל ברצועת עזה את כל מה שהוא יודע יכול וצריך לעשות כדי להביא את השקט. אין בטחון במאה אחוז, אבל אם לוקחים את תוצאות מבצע חומת מגן בחלק הבעייתי ביו"ש במיוחד בג'נין ובשכם, ניתן לראות שפעולה קרקעית משיגה תוצאות מצוינות".

כדי לבצע התנתקות חד צדדית ש'אני מתריע בפניכם על תוצאותיה', וכדי לגרום שהיא תראה כמשהו המעניק עתיד, חייבים לבצע פעולה לחיסול קיני הטרור ואפילו אם תושג תוצאה של 90 אחוז ולא מאה אחוז, מדגיש פוגל. לדבריו, אם המהלך לא ייעשה כעת אחר כך הוא ייעשה ובמחיר כבד יותר.

להאזנה לראיון
