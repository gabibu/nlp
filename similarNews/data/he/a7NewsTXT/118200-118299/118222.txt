

שני בני אדם נפצעו מנפילת פצמ"ר בבית בגוש קטיף. הם פונו במסוק, במצב בינוני, לבית החולים סורוקה בבאר שבע. קודם לכן, התבקשו תושבי גוש קטיף להישאר במרחבים המוגנים בבתיהם בעקבות ההתנקשות במחבל.

מעט לאחר השעה 14:00 נורו שתי פצצות מרגמה לעבר נווה דקלים והתפוצצו בחניה הסמוכה לאחד הבתים ביישוב. כוחות גדולים של צה"ל ומד"א הוזעקו למקום וגילו את ארבעת הנפגעים מן הירי. בין הפצועים, ר' יגאל קירשנזפט אשר בדיוק סיים לערוך סיור לתורם מקליפורניה, והחנה את רכבו בסמוך לביתו. יגאל נפגע בידו, ופונה כשהוא בהכרה לבית הרפואה 'סורוקה' שבבאר שבע.

אתר חב"ד COL דיווח כי מנהל בית חב"ד בבאר שבע הרב זלמן גורליק שוחח עם יגאל אשר איבד דם רב, ואמר כי על אף הפציעה, הוא במצב רוח מרומם ומתבדח עם רופאיו. מנהל בית הרפואה פרוספור חי-עם סיפר שכאשר שאל את ר' יגאל "איך הוא מרגיש", ענה לו ר' יגאל: "משיח עומד לבוא".

בתקרית אחרת נפצע קל חבלן משטרה מפצצת מרגמה שנחתה לידו בנווה דקלים, שעה שניטרל פצצת מרגמה שנורתה למקום מוקדם יותר.

מוקדם יותר היום, התבקשו תושבי גוש קטיף להישאר במרחבים המוגנים בבתיהם בעקבות ההתנקשות בבכיר החמאס בעזה.

ראש עיריית שדרות, אלי מויאל, הודיע לתקשורת כי בין ההחלטות שהתקבלו הבוקר בשל המצב הבטחוני, העיר שדרות תהיה סגורה מעתה בפני פוליטיקאים המעוניינים לבקר היום בעיר וזאת "כדי להפסיק את מצעד האיוולת ונדידת הציפורים בכל עת שנופלים טילי קאסם".

כתבנו משה פריאל מדווח כי מויאל הוסיף, שהאישים החיוניים בעיר הם נשיא המדינה, רה"מ ושר הביטחון, אשר רק הם אמורים לתת תשובות ופתרונות, לתושבי העיר החוששים לחייהם. כמו כן, הוחלט לסגור את בריכת השחייה העירונית, עד להודעה חדשה.
