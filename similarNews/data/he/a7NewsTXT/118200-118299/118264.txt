

חנה חדד תושבת ניסנית, ישוב שספג מטחי טילי קסאם בשבת, אומרת בערוץ 7 כי היא תוהה על הממשלה המודעת לכך שהתושבים מותקפים ויכולים ליהרג ו"לא אכפת להם". (בתמונה: דם שנשפך בפגיעת פצמ"ר בגוש קטיף)

חדד אומרת בראיון לעוזי ברוך בערוץ 7 כי בתקופה האחרונה נפלו פצצות מרגמה רבות וטילי קסאם, שאפילו לא דיווחו עליהם, אבל בשבת היתה מתקפה מאסיבית. המתקפה לדבריה החלה עוד ביום שישי בסמוך לכניסת השבת כשטיל פגע בגן ילדים פגיעה ישירה ו"נס שלא היו ילדים".

הצבא לדבריה ידע מראש על המתקפה שצפויה והורה לתושבים כבר מיום ה' בערב להכנס למרחבים מוגנים ולהשאר שם כל השבת. "קשה לי להבין איך בממשלה יושבים אנשים שיודעים שמתקיפים אותנו וזה עלול להגמר באסון, כפי שראינו, שהבחורה בנתיב העשרה נהרגה במקום, ולאנשים שיושבים בממשלה לא אכפת. אין שום תגובה, שום יריה לא יורים לכיוון המשגרים ויש אפילו מצבים שהצבא לא בודק פצמ"רים שנפלו".

חדד מציינת כי הילדים בישוב סובלים מחרדות יש כאלו המפחדים ללכת לבד למקלחת ויש שאפילו מבקשים ליווי הורים לשירותים. לתחושת "הביצה העמוקה" כלשונה נוסף החשש מהעקירה. אני מקווה שהיא לא תצא לפועל, ובכל מקרה "אנחנו כאן למרות הקשיים, ומחזיקים מעמד", אומרת חדד.

להאזנה לראיון
