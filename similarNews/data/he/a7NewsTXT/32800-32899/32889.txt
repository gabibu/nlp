

יריעות רשת צבעוניות, הנפרשות מעל מטעי תפוחים, משפרות את צבע התפוח ואת איכותו, מגדילות את ממדיו וחוסכות במים. מדובר בטכנולוגיה חדשה, שפיתח המכון למטעים ו"מרכז פיתוח צפון" בקריית שמונה.

הפיתוח הישראלי נמצא בשימוש כשנה, ותוצאותיו הוכחו בעונת קטיף התפוחים הנוכחית, שנערכה במטעי קיבוץ ברעם. בניסוי הוכח כי השימוש ביריעות צבעוניות במטעי תפוחים יחליף את השימוש במזרזי צימוח, או במעכבי צימוח, יחסוך בגיזומים, וישפיע על עיצוב הנוף של העץ, על הפריחה ועל החניטה. כמו כן ישפר שימוש זה את פוריות המטע באזורים מוצלים של נוף העץ, יזרז או יעכב את ההבשלה.

התוצאה היא, כאמור, שיפור איכות הפרי, גודלו, צבעו וטעמו. עורכי הניסוי טוענים כי הרשתות הצבעוניות בצבעים שונים הן בעלות תכונות המעבירות אור ספציפי בתחומי ספקטרום שונים. כמו כן הן בעלות תכונות של פיזור אור. כל אלה משפיעים על טיב האור המגיע לעץ התפוח. בחירת צבע היריעה תביא לשיפור ספציפי של צבע התפוח ולחסכון ניכר בכמות המים להשקיה.

בעקבות היוזמה התיירותית-חקלאית "דרך התפוח" במטעי התפוח ובבתי האריזה בגליל ובגולן נחשף הציבור המגיע לסיורים באזור לתוכנם של המחקרים ולדרכי גידול חדשות בצפון, כמו לניסוי זה במטעי קיבוץ ברעם. סיורי "דרך התפוח" מתקיימים במטעי התפוחים במטולה בבית האריזה "פרי מטולה", ובבית האריזה "פירות גולן" בקיבוץ מרום גולן. כמו כן הסיורים במפעל סיידר הגליל יינתנו ללא כל תשלום.

