

על-פי העיתון, הכספים שנמשכו עד-כה הם חלק חשוב מסך כל ההשקעות הסעודיות בארה"ב, שעל-פי הערכות מסתכמות בין 400 ל-600 מיליארד דולר. העיתון ציטט את יוסף איברהים, חוקר במועצה לקשרי חוץ, שהוא מכון מחקר אמריקני, לפיו הסעודים משכו בחודשים האחרונים מארה"ב כ-200 מיליארד דולר.

החוקר ייחס את הצעד הזה להצהרות האנטי-סעודיות בארה"ב, ובעיקר לקריאות להקפיא כספים סעודים המופקדים במדינה. תנועות אלה תרמו להחלשתו באחרונה של שער הדולר מול מטבעות אחרים.

שמועה רווחה ביום שלישי בסיטי, לפיה הסעודים מושכים חלק מהשקעותיהם בארה"ב מחשש ששלטונות המשפט האמריקנים יקפיאו אותם. יותר מ-600 בני-משפחות של קורבנות הפיגועים ב-11 בספטמבר הגישו ב-15 באוגוסט תביעה אזרחית בין היתר נגד שלושה נסיכים ממשפחת המלוכה בסעודיה, שבעה בנקים בינלאומיים, שמונה ארגוני צדקה איסלאמים ומוסדות פיננסיים רבים, אותם מאשימים בסיוע ובמימון נסתר של רשת אל-קאעידה.

התביעה מכוונת בין היתר נגד שר ההגנה של סעודיה, סולטן בן עבדל עזיז אל-סעוד, שהוא גם יו"ר חברת התעופה הסעודית, נגד ראש השירותים החשאיים לשעבר של סעודיה, טורקי אל-פייסל אל-סעוד, שפוטר מתפקידו באוגוסט 2001 על-פי החלטת המלך פאהד, ונגד איש העסקים מוחמד אל פייסל אל סעוד, אחיו של הנסיך טורקי ומנהל ה"פייסל איסלאמיק בנק", הבנק האיסלאמי הראשון במזרח התיכון.

"פייננשל טיימס" הזכיר, כי 15 מתוך 19 האחראים לפיגועים ב-11 בספטמבר היו אזרחים סעודים. עוד כתב העיתון, כי המשקיעים הסעודים אינם סוגרים את חשבונות הבנק שלהם בארה"ב, אך מעבירים חלק גדול מכספם לבנקים אירופים.
