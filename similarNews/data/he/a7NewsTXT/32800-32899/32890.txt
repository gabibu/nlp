

משנת 69' חלה בישראל הידרדרות ברמת ההישגים של התלמידים במתימטיקה, ובשנת 99' הגיעה ישראל בהישגיה בבחינה הבינלאומית ההשוואתית למקום ה 28, כך מוסר הפרופסור יעקב כ"ץ , ראש המועצה הפדגוגית במשרד החינוך בספרו על שינוי שעומד משרד החינוך לערוך בתכנית הלימודים במתימטיקה. לדבריו, משרד החינוך עומד ליישם את המלצותיה של ועדה שהוקמה כדי לבדוק את הנושא.

לפני חצי שנה הגישה הוועדה את המלצותיה, ובין היתר מדובר בהכשרת מורים מקצועיים למתימטיקה כבר בבית הספר היסודי, וכן מדובר בשינוי חומרי הלימוד. לדבריו, יש לבחון ספרי לימוד נוספים על אלו הקרויים "אחת שתיים שלוש", שבהם משתמשים כולם. הוא הוסיף כי משנת תשס"ג מתחיל ניסוי עם ספרי לימוד במתימטיקה על פי שיטה הנלמדת בסינגפור, שבמשך שנים רבות נמצאת במקום הראשון בהשוואות בינלאומיות.

הגישה של סינגפור, אומר כץ, משלבת בתוכה את השיטה המסורתית שנלמדה בארץ לפני 30 שנים, המתימטיקה הבסיסית, יחד עם עדכון לשנות ה 2000.

ועוד חדש בשנה הקרובה: בחוזר מנכ"ל משרד החינוך המתפרסם בימים אלה נקבע כי החל משנת הלימודים הקרובה לא יוכלו תלמידים להיעדר מביה"ס אפילו ליום אחד מבלי להצטייד באישור מהורים, שבו יידרשו ההורים לפרט מהי סיבת ההיעדרות. עוד נקבע כי החל מארבעה ימי היעדרות ומעלה יחויב התלמיד להציג אישור מהרופא, המאשר כי בריאותו תקינה, וכי הוא יכול לשוב לביה"ס. בלי האישורים הנדרשים לא יוכל התלמיד לחזור לביה"ס.

