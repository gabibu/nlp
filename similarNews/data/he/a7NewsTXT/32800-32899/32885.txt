

הבהרותיו של יו"ר המפד"ל השר אפי איתם באשר למהות ההבנות בין ישראל לרש"פ על הסכם עזה ובית לחם תחילה הותירו את המפלגה בממשלה. זאת מלבד הסתייגותו של ח"כ יגאל ביבי, שטען כי שרון "מורח" את שרי המפד"ל, ולכן על הסיעה לפרוש לאלתר מן הממשלה.

השרים לוי ואיתם טענו כי ההבהרות שסיפק להם ראש הממשלה מספקות למעט נושא אחד שהוא שיקומם של מנגנוני הבטחון הפלשתינים והפיכתם לכוח לוחם כפי שהיו עד למבצע חומת מגן. לטענתם מהלך כזה הוא חזרה לאוסלו בדלת האחורית ולכך לא יוכלו להסכים. יו"ר המפד"ל השר אפי איתם ייפגש עם ראש הממשלה שרון בעוד כשבוע כדי להמשיך לדון בנושא הבטחוני.

ישיבת הקבינט, שבה נדונה תוכנית "עזה ובית לחם תחילה", הייתה סוערת. התנגדות ליוזמה הביעו השרים לנדאו, שרנסקי, בניזרי, איתם ולוי. אלה ביקרו את ההחלטה להפקיד בידי הערבים את משימות מלחמה בטרור. בתגובה על כך אמר רה"מ כי התכנית זכתה לעיונו ולאישורו. הוא ניסה להסביר לשוללי התכנית כי מדובר "בהוצאת כמה ג'יפים ממרכז בית לחם", כלשונו. סיעת המפד"ל איימה תחילה לפרוש אך לאחר ישיבת סיעה ממושכת החליטה שלא לפרוש מן הממשלה.

איתם ציטט את דברי ראש הממשלה בקבינט, ולפיהם אין כל הסכם עם הרשות הפלשתינית, אלא מדובר בהבנות בלבד, ולפיהן בכל מקום שיישמר השקט ישראל מצדה תעשה מאמץ להקל על האוכלוסייה האזרחית. רה"מ הוסיף כי המלחמה בטרור תימשך באינטנסיביות, ללא כל מגבלות של מקום, וצה"ל הוא שישמור על הביטחון בכל אזורי יהודה שומרון ועזה. "כל התקדמות בכל נושא מדיני מותנית בביצוע רפורמות. אין שום תהליך מדיני עוקף רפורמות" , דברי רה"מ.

איתם הוסיף כי האחריות הבטחונית על העיר בית לחם נותרה בידי צה"ל, וכי כוח השוטרים של ערביי הרש"פ שנכנס לעיר נועד רק לשמור על הסדר האזרחי בעיר.



