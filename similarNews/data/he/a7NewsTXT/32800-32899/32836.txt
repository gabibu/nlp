

חוליית חמאס רצחנית, שהייתה שותפה לרציחתם של 35 ישראלים במספר רב של פיגועי טרור, נלכדה. חולייה זו שארבעה מחבריה היו תושבי ירושלים ,ביצעה בין היתר את הפיגועים בקפה "מומנט" בירושלים, בקפיטריה באוניברסיטה העברית, במועדון "שפילד קלאב" בראשון לציון ואף את נסיון הפיגוע בחוות הגז ב"פי גלילות". חברי החוליה היו שותפים גם לנסיונות הפיגוע ברכבת ישראל, אשר בהם נפצע נהג אחד הרכבות.

חברי החוליה נשאו תעודות זהות כחולות, דבר שאפשר להם תנועה חופשית, בלא התחשבות בעוצרים ובסגרים שהטילו כוחות הביטחון על ערביי יש"ע. אחד מחברי החוליה, תושב הכפר חירבה באזור רמאללה, היה אחראי על הקשר בין אנשי הארגון לחברי החוליה.

את הפיגוע באוניברסיטה העברית ביצע מוחמד עודא, אחד מחברי החוליה, אשר עבד באוניברסיטה כצבע. ראש החוליה ביקש ממנו למצוא מקום הומה אדם אך ללא סטודנטים ערבים. בעקבות היותו "עובד מן המניין" באוניברסיטה, הוא נשא כרטיס מיוחד המאפשר כניסה למתחם הקמפוס ותנועה חופשית בו. בשב"כ מציינים כי עודא המשיך לעבוד באוניברסיטה כרגיל. כבר למחרת הפיגוע התייצב במקום עבודתו.

"מוחמד היה בחור שקט, תמיד עשה את העבודה שלו. במשך חמש שנים היה איתי
בכל מיני מקומות עבודה בכל רחבי הארץ", אמר אתמול מוטי חוג'ה, קבלן הצבע
שהעסיק את עודה. "מה שהכי כואב לי זה שאני יודע שהוא הכיר אישית את רוב
הנפגעים וההרוגים בפיגוע הזה. הוא ישב שם בכל פעם שעבד באוניברסיטה. אני
עדיין לא מעכל את זה. אבל הביטחון, עם כל הבדיקות שלהם בכל פעם מחדש,
נתנו לו בכל בדיקה אישור כניסה ועבודה באוניברסיטה".

במוצאי שבת לכדו שוטרי מפלג המיעוטים במשטרת מחוז ירושלים שניים מהמחבלים במכונית בכביש בר אילן בעיר, כשהיו בדרך לפיגוע נוסף. ברשותם היה מטען זהה לזה שהתפוצץ באוניברסיטה העברית. את המטען הביא מוחמד ערמאן מרמאללה, אולם המידע על הפיגוע המתוכנן הגיע לשב"כ, ואנשיו נערכו לטיפול במצב, והודיעו עליו לצה"ל ולמשטרה.

זמן קצר לאחר מכן נעצר ויסאם עבאסי במחסום רמות. מחקירתו התברר כי ראש החוליה נשא את המטען והתכוון לעקוף את המחסום ברגל. כאשר זיהה ואאל כי ויסאם נעצר, נמלט עם המטען לכיוון כביש ירושלים-תל אביב, שם אסף אותו מוחמד עודא. אולם הוא וכל יתר החוליה נעצרו בהמשך הערב, חלקם בבתיהם בסילואן בידי "יחידת הגדעונים" של משטרת מחוז ירושלים.

אתמול מצאה המשטרה מטען שהחביאו חברי החוליה בכניסה לירושלים, בכביש מספר 1.
ניצב (בדימוס), מפקד מחוז ירושלים לשעבר אריה עמית, אמר כי ערביי ירושלים רואים את עצמם כשייכים לרש"פ, וכי הם אינם אוהבים את מדינת ישראל. עמית מציע להגביר את פעילות המודיעין והסיורים בשכונות הערביות שבירושלים. "גם עבודתם הטובה של השב"כ ושוטרי משטרת ירושלים לא תבטיח מחר מניעת פעילות הטרור מאזור זה", אמר.

סגן ראש השב"כ לשעבר ח"כ גדעון עזרא אומר כי צריך להצדיע לזרועות הביטחון על ההצלחה הגדולה בתפיסת המחבלים שביצעו את הפיגועים הקשים בחודשים האחרונים. בהמשך דבריו דיבר עזרא על המחבלים בעצמם, ואמר: "הירושלמים אינם מתאבדים. הם שלחו אחרים להתאבד. כלומר, הם חכמים בשיטות הפעולה שלהם. המחבלים גם מחדירים את המטענים שלהם באמצעות התעודות הכחולות שלהם. אני מקווה שבתיהם יטופלו בהקדם", אמר עזרא. ח"כ עזרא מציע להגביל את תנועת כלי הרכב של הערבים-ישראלים לשטחי יש"ע. "אי אפשר לבדוק את כל המכוניות, ולכן רק בצורה זו נמנע אבדות", אומר.

בעקבות לכידתה של חוליית הטרור ממזרח ירושלים הודיע שר הפנים אלי ישי כי בכוונתו להרחיב ולהעמיק את שלילת מעמדם של ישראלים שהיו מעורבים בטרור. ישי ציין כי הוא ביקש מפרקליטות המדינה והשב"כ שיעבירו לידיו חומר, כדי לממש ולבחון בפועל את כוונתו לשלילת מעמדם של חברי החוליה ממזרח ירושלים שנתפסה.

בתגובה על הודעתו של שר הפנים אומר יו"ר "חירות" ח"כ מיכאל קליינר: "שלילת אזרחותם של ערבים ישראלים שפעלו בשורות הטרור ואחראים לרצח המונים היא עונש מגוחך". קליינר מוסיף: "הגיע הזמן שמדינת ישראל תעשה שימוש באותיות המתות של חוק העונשין המגדירות עבירות נגד המדינה. הפרקליטות והיועץ המשפטי נדרשים לגלות אומץ לב ציבורי, להגיש כתבי אישום על בגידה במדינה ולדרוש את העונש המרבי, הוא עונש מוות".

בעקבות לכידתה של חוליית המחבלים הרצחנית בירך רה"מ שרון את השב"כ, את משטרת ישראל ואת צה"ל. בפתח פגישה עם הסנטורית מאריה קנטוול ממדינת וושינגטון שהתקיימה בלשכת שרון בירושלים אמר רה"מ: "זהו עוד נדבך בעבודה המסורה של כוחות הביטחון להפסקת הטרור ולחיסולו, כדי שנוכל להתקדם לעבר השגת שקט באמצעות תהליך מדיני ובעקבותיו, כך אני מקווה, בעזרת השם נגיע גם לשלום".


