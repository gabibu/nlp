

אח סיעודי של בית חולים לחולי נפש במחוז תל-אביב, נעצר בחשד להתעללות מזעזעת בחולים, המאושפזים במחלקה בה עבד.

הפרשה נחשפה לאחר שהתקבל מכתב אנונימי לפני מספר שבועות בהנהלת משרד הבריאות. במכתב תוארו מעשיו הקשים של החשוד. משטרת מרחב איילון פתחה בחקירה, שניהל צוות בראשותו של פקד אסי צור. מהחקירה עולה, כי החשוד נהג לבצע מעשי אלימות קשים בחולים חסרי הישע עד כדי שהוצרכו לטיפול רפואי. לבד מהתעללויות גופניות נהג האח, על פי החשד, להשפיל את המטופלים, לגנוב מהם כספים ולסחוט אותם.

כתבת עתי"ם מציינת, שהמשטרה חושדת שהאיש הילך אימים על החולים ואף על עמיתיו לצוות הטיפולי, אשר פחדו להתלונן נגדו בשל הוותק הרב שצבר במשך שמונה שנות עבודה בבית החולים וכשנה וחצי במחלקה זו.

באחד המקרים שבר האח הסיעודי, על פי החשד, את צלעותיו של אחד החולים ובמקרה אחר הטיח את ראשו של אחר בקיר. מהחקירה עלה עוד, כי אחד החולים נאלץ באורח קבע לספק לו סיגריות ומחולים אחרים גנב, על פי החשד, כספים. כל זאת נעשה כשהחולים ואנשי הצוות המטפל קשרו קשר שתיקה בשל החשש מתגובותיו.

המשטרה תבקש להאריך את מעצרו.
