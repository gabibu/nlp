

מזג האוויר ממשיך להשתולל ברחבי העולם. כפר נידח במזרח נפאל נמחק מעל פני האדמה במפולת קרקע, שנגרמה עקב גשמי המונסון העזים באזור זה של העולם.

על פי הדיווחים, בכיר בקטמנדו מסר כי בשיטפונות ובמפולת נהרגו לפחות 60 בני אדם. עם זאת שר הפנים של נפאל הוסיף ואמר כי מניין ההרוגים עלול להיות גבוה יותר.

עוד נמסר על ידי סוכנות עתי"ם כי מסוק עם ציוד חירום ממתין בקטמנדו, אולם אינו יכול להמריא לאזור ההררי עקב קשיי מזג האוויר הגרוע.

בשלב זה טרם ידוע אם עלה בידי עובדי סוכנויות הסיוע המקומיות להגיע לאתר האסון המרוחק מכל מקום ישוב ומנותק כעת מכבישים ראשיים ומקווי הטלפון.

לכתב ערוץ 7 נמסר ממשרד החוץ כי לא ידוע על ישראלים במקום. אולם ההשערה שם היא כי מזרח נפאל אינו אזור מתויר הן בשל קשיי מזג האוויר והן בשל מצב המלחמה שם בין השלטונות למחתרת המאוריצית. עובדות אלה מביאות להערכה כי אין במקום תיירים ישראלים.

מאז אמצע חודש יולי נספו בהודו ובבנגלדש למעלה מ-500 בני אדם בשיטפונות העזים ובמפולות הקרקע והמחלות שגורמים גשמי המונסון.

