

בבתי החולים בירושלים מאושפזים עדיין תשעה מפצועי הפיגוע שאירע בכ"ב באב (31 ביולי) בקפיטריה באוניברסיטה העברית בהר הצופים, ואשר מבצעיו נלכדו בימים האחרונים ע"י השב"כ.

כתבת עתי"ם טל ימין מוסרת, כי בבית החולים הדסה עין כרם מאושפזים שישה פצועים, אינה זוסמן במצב קשה מאוד והשאר במצב בינוני. אחד מהפצועים הוא אזרח דרום קוריאה.

בבית החולים שערי צדק נותרו שלושה פצועים. שני אזרחי דרום קוריאה מאושפזים ביחידה לטיפול נמרץ, האחד סובל מפגיעה רב מערכתית וכוויות והשני סובל בעיקר מכוויות. הפצוע השלישי הוא עובד האוניברסיטה שמחלים מכוויות ומצבו מוגדר כעת קל.
