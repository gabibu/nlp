

סגן נשיא עיראק טהא יאסין רמדאן אומר , כי ארצו מוכנה לחדש את קשריה הדיפלומטים עם סעודיה, אם זו תרצה בכך ורמדאן שיבח את עמדותיה האחרונות נגד אפשרות של מתקפה אמריקנית בעיראק.

"כשאחים בסעודיה יחשבו לנכון לחדש את הקשרים הדיפלומטים, עיראק תהיה מוכנה לכך", ציין רמדאן בראיון לעיתון הערבי "א-שארק אל-אאוסט".

הוא בירך על שסעודיה מסרבת להשתתף במתקפה אמריקנית אפשרית."אנו מעריכים את עמדת הממלכה ורואים בה ביטוי לאחווה ולגורלנו המשותף", הטעים.

עוד אמר רמדאן, כי סעודיה תהיה בתור אחרי עיראק, אם זו תותקף על ידי האמריקנים.

"הדיפלומטיה והמדיניות של ארה"ב, המתבססות על תכנית ציונית, רואות בממלכה מקור של סכנה, שתורה יגיע בבוא העת", הוסיף.

בזמן מלחמת המפרץ ב1991 שימשה סעודיה בסיס להתקפות של הצבא האמריקני על עיראק. הקשרים הדיפלומטים בין סעודיה לעיראק נותקו ביוזמת בגדאד, לאחר המלחמה.

קבוצה של אזרחים סעודים מתכוונת לתבוע את הממשלה וכלי-תקשורת בארה"ב על הנזק הפסיכולוגי והפיננסי שלטענתם נגרמו להם, בעקבות האירועים ב-11 בספטמבר.

"עשרות אזרחים סעודים מתכוונים ברצינות להגיש תביעות משפטיות נגד הממשלה, גופים אזרחיים וכלי תקשורת בארה"ב. ורוב רובם הם סטודנטים שלמדו באוניברסיטאות האמריקניות ונאלצו לעזוב", אמר בא כוחם של התובעים העורך-הדין הסעודי חאטיב אל שאמרי.

עו"ד אל שאמרי ציין כי התוכנית צברה תאוצה לאחר שבני משפחות של 900 בני-אדם שנהרגו בפיגועים הגישו בשבוע שעבר תביעה בוושינגטון נגד אזרחים ומוסדות סעודים, בטענה כי הם מימנו את הטרור, ודרשו פיצויים בסך של יותר מ-100 טריליון דולרים.

הבנקים הסעודים הכחישו כל קשר למימון הטרור, ואמרו כי מדובר בניסיון לסחוט כספים וללחוץ על סעודיה לתמוך במדיניות האמריקנית בנושא עיראק למזרח התיכון.

"המתנו כדי לגייס כספים על מנת לשכור את שירותיהם של עורכי-דין אמריקנים, וגם כדי שהעניינים בארה"ב יירגעו, אולם נראה שהמסע נגד סעודיה נמשך עכשיו בתביעה הפוליטית הזו", אמר שאמרי.

עו"ד אל שאמרי ציין, כי בין התובעים הפוטנציאלים, סעודים ששמותיהם נכללו תחילה ברשימות של חוטפי המטוסים שהשתתפו בפיגועים.

האחרים רוצים לתבוע את אנשי כוחות הביטחון אשר התעללו בהם במהלך החיפושים אחר האשמים. שלטונות ארה"ב חקרו מאות אזרחים סעודים.

שאמרי, שהוא חבר בוועדה בינלאומית של משפטנים שקבעה לעצמה להגן על עצורים בבסיס האמריקני בקובה, קרא לארה"ב לאפשר לבני משפחותיהם של יותר ממאה אזרחים סעודים המוחזקים שם, לבקר את בניהם.

"רוב העצורים הסעודים הם חפים מפשע, ועסקו בפעילות צדקה והומניטרית באפגניסטן. אחרים צעירים מאוד והולכו שולל", הטעים שאמרי. הוא קרא לשלטונות ארה"ב להגיש כתבי אישום נגד העצורים או לשחררם.

