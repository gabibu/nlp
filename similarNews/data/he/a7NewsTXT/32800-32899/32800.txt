

בעקבות ריבוי ניסיונות הפיגוע ואירועי הירי מחאן יונס לכיוון הישובים הישראלים בגוש קטיף, ובתוכם הפיגוע בו נרצח חייל צה"ל ביום שלישי לפנות בוקר, פעלו כוחות צה"ל הלילה בפאתי העיר חאן יונס.

במסגרת הפעילות, ערכו כוחות צה"ל סריקות והרסו שני מבנים נטושים ביניהם גם הבניין המכונה "הבית הלבן" ביניינים אלה שימשו עמדות ירי ומסתור למחבלים ובחסותם התבצעה פעילות חבלנית עוינת ונאסף מודיעין על פעילות חיילינו ותושבי החבל היהודיים.

כתב עתי"ם מוסר, שבמהלך הפעילות הופעלו מספר מטענים לעבר כוחות צה"ל, כמו כן הושלכו מספר רימונים ואש נפתחה לעבר הכוחות. חיילי צה"ל השיבו באש לעבר מקורות הירי. לא היו נפגעים לכוחותינו.

סמוך לדיר אל באלח שבמרכז גוש קטיף, עצרו חיילינו מחבל שהיה מבוקש לחקירת השב"כ.
בדרום חבל קטיף הופעלו לעבר מוצב צה"ל טיל נ.ט. מספר רימונים וירי אש נק"ל לעבר מוצב צה"ל בדרום רצועת עזה. חיילי צה"ל השיבו אש. כמו כן נורתה אש לעבר מוצב צה"ל, סמוך ליישוב גדיד ולעבר עמדת צה"ל באזור התעשייה ארז.
בכל המקרים הללו לא היו נפגעים בקרב כוחותינו ולא נגרם כל נזק.

בפעולות צה"ל הלילה ברחבי יהודה ושומרון נלכדו שלושה מחבלים מבוקשים. בכפר ג'וריש שמדרום לשכם נעצר מחבל בידי כוחות צה"ל. מבוקש אחר נעצר במחנה הפליטים בלטה, דרומית לשכם והשלישי נעצר בשכונת עין אום א-שריית שברמאללה. העצורים הועברו לחקירת השב"כ.

