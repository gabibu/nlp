

בהודעה שפרסמה מועצת העיתונות בישראל מביעה המועצה דאגה חמורה מהחלטת הממשלה להעביר את האחריות לביצוע חוק רשות השידור לידיו של ראש הממשלה.

על פי הודעת המועצה עובדת היותו של רה"מ אחראי לרשות ולא שר שזה תפקידו עלולה ליצור מציאות של לחץ סמוי על עיתונאי רשות השידור שלא למתוח ביקורת על מדיניות הממשלה או על פעולות שלטוניות שונות.

"חשיבותו של השידור הציבורי ממלכתי הוא בהיותו א פוליטי ובכך הוא מחזק את הדמוקרטיה בישראל. העברת הפיקוח על חוק רשות השידור לידי ראש הממשלה, כל ראש ממשלה, מהווה פגיעה קשה בדמוקרטיה." נכתב בהודעה בה הובעה גם הדאגה כי "קיימת סכנה ממשית להפיכת השידור הממלכתי ציבורי לכלי שרת בידיו של ראש הממשלה וחשש כבד לחזרה לימים אחרים, כאשר "קול ישראל" היה מחלקה במשרד ראש הממשלה והיה נתון לפיקוח ושליטה פוליטיים ישירים."

מועצת העיתונות קובלת בהודעתה גם על ההליך החפוז בו השגה החלטת הממשלה בעניין. לטענת המועצה האופן בו אושרה ההחלטה באמצעות משאל טלפוני לא אפשרה דיון עקרוני בסוגיה.

ככל הנראה מקור דאגתה של מועצת העיתונות הוא "החשש מפוליטיזציה מהירה של השידור הציבורי נשען על ציפיותיו של מר שרון, שבאו לידי ביטוי פומבי לא אחת, שהתקשורת תהיה פטריוטית ולא ביקורתית." כהגדרת מועצת העיתונות בהודעתה.
