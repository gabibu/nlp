

על פי החלטת הקבינט המדיני-בטחוני בתוך ימים אחדים יוחל בחיסונם של 15 אלף אנשי ביטחון, הצלה ורפואה נגד מגפת האבעבועות שחורות. ההיערכות לאספקת החיסון תושלם בתוך ימים אחדים.

מערכת הביטחון המליצה על מתן החיסון בשל ההערכה כי מתקפה אמריקנית על עירק תביא לנפילת טילים עירקיים בישראל.

על פי מידע מודיעיני בידי סאדם חוסיין קיים מצבור של נגיפי "האבעבועות השחורות". לדברי הכתב המדיני של עתים יורם לוי, ועדת המומחים, שבראשה עומד הפרופסור אריה אלדד מבית חולים הדסה, מי שהיה קצין רפואה ראשי, קבעה כי יש לחסן את כל האוכלוסייה, אך בסופו של דבר הוחלט לחסן את אנשי הביטחון וההצלה, וגם את מתנדבי זק"א ומכבי האש.

סגן מנהל בית החולים "הדסה עין כרם" הפרופסור שמואל שפירא דיבר בראיון ל"קול ישראל", ואמר כי צוותי הרפואה בבתי החולים היו שותפים להחלטה שלא לתת חיסון נגד אבעבועות שחורות לאוכלוסייה כולה. לדבריו, החיסון עלול לגרום תופעות לוואי, והציבור עלול לשלם בבריאותו בעבור קבלת החיסון, ולפיכך לא כל הרופאים ואזרחי המדינה יחוסנו נגד המחלה. "לו ידענו שהסכנה ללקות במחלה הייתה וודאית היינו מחסנים את כל האוכלוסייה, אולם בסופו של דבר מי שמקבל את ההחלטה הם הפוליטיקאים ולא הרופאים".

עוד אמר כי גברה המודעות לקיומה של המחלה, וכי צוותי הרפואה מכירים טוב יותר את המחלה. "בעולם ובספרות הרפואית נכתבו בשנתיים האחרונות סקירות חדשות על המחלה".
ההחלטה לחסן גם את מתנדבי זק"א ושירותי כיבוי האש התקבלה לאחר התערבותו של שר הפנים אלי ישי. ישי הבהיר לרה"מ את החשיבות שבחיסונם, מפני שהם המגיעים ראשונים לכל אירוע, ושבמסגרת פעולות ההצלה הם באים במגע גם עם חומרים מסוכנים.

