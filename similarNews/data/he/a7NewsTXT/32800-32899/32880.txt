

כוחות הבטחון עצרו לפנות בוקר את ווג'יה קוואס כבן 40, מפקד הזרוע הצבאית של החמאס בעיר קלקיליה, כך מוסרים מקורות פלשתינים . לדבריהם, אנשי בטחון של ישראל הגיעו לביתו של קוואס, כיתרו אותו בשלושה טנקים, נכנסו לבית ועצרו אותו.

שוטרי משטרת ירושלים עצרו שלושה חשודים בני 13, תושבי הכפר צור באהר שבמזרח ירושלים, בחשד שהשליכו בקבוקי תבערה לעבר בית יהודי בטיילת ארמון הנציב לפני מספר שבועות.

צה"ל הרס את בית המחבל עיסא זערוב, שרצח את ניסן דולינגר הי"ד, תושב פאת שדה שבגוש קטיף. זאת לאחר ששופטי בג"ץ יעקב טירקל ואשר גרוניס קיבלו אתמול את עמדת מערכת הביטחון, ולפיה נועדה ההריסה להרתיע מחבלים פוטנציאלים בעתיד.

הרצח אירע לפני כשלושה חודשים. זערוב, תושב אזור המאווסי, הגובל עם גוש קטיף, היה פועל שעבד אצל דולינגר ז"ל, אולם באחד הימים כשהגיע דולינגר לקחת אותו לעבודה מנקודת איסוף הפועלים ליד רפיח ים רצח אותו זערוב בירי. דולינגר הותיר אחריו אישה ושישה ילדים.
בפעילות כוחות הביטחון נלכדו שני מבוקשים בעיר חברון. אחד מן המבוקשים הוא מחבל בכיר בארגון התנזים.

ליד שכם איתרו כוחות הביטחון שתי מכוניות שיועדו להיות מכוניות תופת. המכוניות נתגלו בעקבות מידע מודיעיני שהגיע לידי כוחות הביטחון.

ביממה האחרונה ירה החיזבאללה מטח של פגזי נ"מ לעבר מטוסי חיל האוויר. הירי היה מצפון לקריית שמונה. אין נפגעים בנפש, וגם לא נגרם נזק לרכוש. הירי כוון לעבר מטוסי חיל האוויר שטסו באותה עת בגליל. הדי ההתפוצצויות נשמעו היטב באזור רכס רמים, מנרה, שבגבול לבנון. רסיסים נפלו בשטח ישראל, אך מדיווחים של כוחות הביטחון עולה כי לא היו נפגעים, וכי לא נגרם כל נזק.

מחבלים ירו לעבר עמדת צה"ל ליד נווה דקלים. כתבנו קובי פינקלר מוסר כי היריות נורו מכיוון הבתים שנהרסו אתמול בחאן יונס. חיילינו השיבו אש, ולא היו נפגעים.

שוטרי מחוז יו"ש תפסו מחבל שניסה להפעיל מטעני חבלה בכביש קציר-שקד. המחבל, בלאל חוסני יאסין, בן 19, מהכפר עאנין שליד ג'נין, הודה שקיבל מטעני חבלה מאיש החזית הדמוקרטית, וכי ניסה להפעיל אותם. אחר כך התגייס לג'יהאד האיסלמי. בחקירתו סיפר יאסין שקיבל מהארגונים מספר מטענים אך לא הצליח להפעילם. כך מוסר כתבנו קובי סלע.
