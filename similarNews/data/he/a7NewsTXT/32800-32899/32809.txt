

במהלך פגישה עם שר החוץ שמעון פרס הודיע ראש ממשלת נורווגיה קייל בונדוויק באוסלו, על החלטת ממשלת נורווגיה להקים אתר זיכרון לשואה בביתו של המנהיג הפאשיסטי הנורווגי קוויזלינג.

בפגישה זו גינה בונדוויק באופן נחרץ את תופעת האנטישמיות.

קוויזלינג היה מי שהקים לפני מלחמת העולם השנייה את "תנועת האיחוד הלאומי" הנאצית. הוא סייע לגרמנים לכבוש את נורווגיה ב-1940 ויום לאחר הפלישה הכריז על עצמו כראש ממשלה. לאחר כניעת גרמניה הוא נאסר והוצא להורג באשמת בגידה. עד היום השם קוויזלינג הוא מילה נרדפת לבוגד.

בפגישתו זו עם ראש הממשלה הנורווגי אמר פרס כי ישראל עוקבת בזהירות אחר המהלכים הפלשתינים בשטח בעקבות ההבנות שהושגו בנושא תוכנית "עזה ובית לחם תחילה". השר פרס הוסיף ואמר כי היערכות צה"ל ביש"ע תשתנה רק לאחר שהרש"פ תוכיח בעזה את יכולתה להיות אחראית למתרחש בחבל עזה.

ראש ממשלת נורווגיה הכריז כי ממשלתו מתנגדת לכל ניסיון להטיל חרם על ישראל. דברים דומים השמיע גם שר החוץ הנורווגי יאן פטרסן שאמר כי ממשלת נורווגיה לא תיתן יד לכל חרם על תוצרת ישראלית המיובאת לנורווגיה.

כתב עתי"ם מוסיף כי סוגיית החרם על ישראל עלתה גם בפגישה של פרס עם נציגי האיגודים המקצועיים בנורווגיה שקראו להטיל חרם על ישראל בשל מדיניותה ביש"ע.

במפגש זה התחולל עימות בין פרס לנשיאת האיגודים המקצועיים גרד ליב-וואלה. פרס טען כלפיה "גם השופט הזוטר ביותר לומד את העובדות לפני חריצת הדין. את פועלת מתוך בורות וחוסר רצון ללמוד את העובדות וחרצת דין בלי שום בסיס".

פרס הוסיף וטען כי דבריה של נשיאת האיגודים המקצועיים בנורווגיה הם "בושה ללייבור הנורווגי ולאיגודים המקצועיים בכל העולם".

בפגישתו עם אגודת הידידות עם ישראל בפרלמנט הנורווגי זכה פרס לקבלת פנים אוהדת.

