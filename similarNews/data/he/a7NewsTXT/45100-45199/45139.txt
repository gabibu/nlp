

יו"ר הקואליציה וחבר צוות המשא ומתן הקואלציוני של הליכוד, ח"כ גדעון סער, אמר כי פגישתם של ראש הממשלה, אריאל שרון, ויו"ר מפלגת העבודה, עמרם מצנע, היום היא צעד חיובי.

עוד אמר ח"כ סער בשיחה עם כתבים בכנסת, כי הליכוד יהיה מוכן להגיע פשרה "שאינה נוגדת את דרכנו ואת האמון שקיבלנו מהציבור הרחב". הוא הוסיף, כי ישנה נכונות בסיסית לפשרות גם בתוך הליכוד.

ח"כ סער הוסיף, כי שני העקרונות הבסיסיים, שמנחים את צוות המו"מ, הינם הקמת קואליציה, כמה שיותר רחבה וכמה שיותר יציבה.

ביום שישי הקרוב ייפגש ראש הממשלה אריאל שרון עם יו"ר מפלגת העבודה עמרם מצנע, כדי לבדוק אפשרות לפתיחת מו"מ על הקמת ממשלת אחדות.

חוג הפרופ' לחוסן מדיני וכלכלי פנה ליושבי הראש של המפד"ל, האיחוד הלאומי וש"ס בתביעה להציב קווים אדומים במו"מ הקואליציוני.

החוג תובע "התנגדות להכללת "חזון בוש" ו"מפת הדרכים"   שאינם אלא שם קוד למדינה פלשתינאית ממערב לירדן   בקווי היסוד של הממשלה החדשה".

כמו כן החוג תובע "התנגדות להכללת "גדר ההפרדה" לאורך "הקו הירוק" בקווי היסוד".

לדבריהם החוג רואה בגדר זו "גדר פוליטית, בזבוז כספים, והבחנה מסוכנת בין יהודים משני צדי הקו, עד כדי הפקרה ו/או טיהור אתני של היהודים תושבי יש"ע".

את הודעת החוג העביר יו"ר החוג ד"ר רון בריימן.
