

ועד העובדים של שירותי בריאות כללית הודיע על שיבושים בעבודת הקופות שיתקיימו היום. זאת בעקבות החלטת הנהלת הקופה לפטר כ-200 עובדי "דור ב' בשלב הראשון, ולבצע פיטורים נוספים בהמשך.

לפי ההחלטה, במחצית השניה של 2003 יפוטרו עוד 500 עובדים, ובתחילת 2004 יפוטרו 900 עובדים נוספים. 12 אלף מעובדי המינהל והמשק בקופת חולים כללית משביתים את שירותי הניקיון ושירותי המשרד במרכזי הקופה, וכן את משרדי הקופה בבתי החולים.

עובדי "דור ב'" הם עובדי חברות כוח אדם לשעבר, שהפכו לעובדים קבועים בשירותי בריאות כללית. לטענת הוועד, כל המפוטרים הם עובדים קבועים שעבדו בקופה 7-6 שנים.

מנכ"ל הקופה, זאב וורמברנד, אמר כי "חבל שבשעה קשה זו מתעלם הועד מניסיונות ההנהלה להשאיר בעבודתם את העובדים. ידוע לנו כי עובדים רבים מתנגדים למהלך שיזם הועד. הועד חושב שבאמצעות השביתה יצליח לכפות על הקופה את רצונו".

וורמברנד טוען כי הנהלת הקופה ביקשה להאריך את ההסכם לתקופה נוספת, אך ועד העובדים סירב לכך.

בשעות הצהריים תיערך הפגנה מול משרדי הנהלת הקופה בתל אביב.
