

צפון קוריאה ציינה אמש כי ניצחונה וודאי בכל מלחמה גרעינית עם ארה"ב הודות למדיניותה של "צבא-קודם". "הניצחון במלחמה גרעינית יהיה שלנו, ודגל המדיניות של 'צבא-קודם' יתנופף ביתר-שאת", נאמר בשידור הרדיו הממלכתי שציטטה סוכנות הידיעות הדרום-קוריאנית "יונהאפ".

"ניצחוננו ודאי, ועתידנו מזהיר עוד יותר", נאמר עוד בשידור.

בצבא צפון קוריאה משרתים מיליון חיילים, והוא הצבא החמישי בגודלו בעולם. קרוב ל-1 מתוך 20 צפון קוריאנים במדים, וההוצאות הביטחוניות הן רבע מתקציב המדולדל של המדינה.

העיתון ניו יורק טיימס דיווח אמש כי ממקורות בממשל האמריקני עולה שתכנית להטיל סנקציות על צפון קוריאה, כולל אמברגו על משלוחי הנשק שלה לחו"ל והפסקת משלוחי הכספים מקוריאנים המתגוררים ביפאן, הולכת ומתגבשת. זאת במטרה להפריע לתכניותיה של פיונגיאנג לפתח את תכנית הנשק הגרעינית שלה.

בהתאם לדיווח, הסנקציות יוטלו רק אם צפון קוריאה תנקוט צעדים חדשים להתחיל לייצר נשק גרעיני. יצוין כי בעלות בריתה של ארה"ב באזור מתנגדות לכל תכנית להטיל כעת סנקציות על המשטר הצפון קוריאני.

העיתון ציין כי משרדי החוץ וההגנה האמריקניים הכינו תכניות מפורטות לסנקציות ולפעולות נוספות, שאפשר יהיה להוציאן אל הפועל במהירות אם פיונגיאנג תקיים פעולות תוקפניות בתחום הגרעיני.

בכירים בממשל האמריקני סבורים כי זו רק שאלה של זמן עד שהמשטר הקומוניסטי בפיונגיאנג יתחיל לייצר מחדש דלק, שאפשר יהיה להשתמש בו בנשק גרעיני, או לבצע ניסויים בטילים ארוכי טווח שיוכלו לחצות את האוקיינוס השקט. כל אחת מפעולות אלה תיראה כפעולה תוקפנית, העלולה להביא להטלת הסנקציות האמריקניות.

"אם הם יתחילו לפרק את תכנית הנשק שלהם נוכל לדבר על תמריצים", אמר בכיר בממשל. "אך אם הם יגבירו את הלחץ נראה שהסנקציות יוטלו".

הבכירים ציינו כי האפשרות להטיל סנקציות תהיה חלק ממסע דיפלומטי נרחב, שייעשה במטרה לכפות על צפון קוריאה לחדול מתכניותיה הגרעיניות, ציין ה"טיימס".

אחד הצעדים הראשונים יהיה קריאה למועצת הביטחון של האו"ם, אולי בשבועיים הבאים, לגנות את צעדיה האחרונים של צפון קוריאה להשיג נשק גרעיני. יצוין כי הצפון-קוריאנים פרשו זה מכבר מהאמנה לאי-הפצת נשק גרעיני, והחלו לשקם את הכור הגרעיני שלהם ביונגביון, המסוגל לייצר פלוטוניום מועשר היכול לשמש לייצור נשק.

המקורות בממשל מסרו כי הפנטגון מכין תכניות לתפוס או להחזיר על עקבותיהם מטוסים וספינות שבהם תשלח צפון קוריאה ללקוחותיה כלי נשק, כגון טילי סקאד. ידוע כי מכירות הנשק של פיונגיאנג הן מקור הכנסה של ממש למשטר הסובל ממחסור קשה במטבע.

לקיום מדיניות כזו יידרש אישור של מועצת הביטחון כדי להימנע מחזרה על התקרית המביכה שאירעה בדצמבר, כשבכירים בפנטגון ביקשו מספינת מלחמה ספרדית לתפוס ספינה צפון-קוריאנית שנשלחו בה טילי סקאד לתימן. הספינה הורשתה להמשיך בדרכה מאחר שהפנטגון לא הצליח למצוא סיבה משפטית למנוע את מסירת המטען שרכשה הממשלה התימנית.
