

השיטפונות בצפון מוזמביק גרמו למותם של 47 בני-אדם, כך דיווח דובר ממשלתי שהוסיף, כי הגשמים הכבדים ממשיכים גם כעת לגרום לנזקים כבדים למדינה זו.

בשיטפונות נעקרו יותר מ-200,000 בני-אדם מבתיהם או איבדו את רכושם בשל השיטפונות במחוז נאמפולה שבצפון המדינה, אמר רוג'ריו מנגל, דובר אגף החירום בממשלת מוזמביק.

בעוד שדרום המדינה נפגע קשות מבצורת, נפגע הצפון משיטפונות כבדים. נוסף על כך, 33 בני-אדם מתו ממחלת הכולירה מאז התפרצותה לפני חודשיים.

תוכנית המזון העולמית של האו"ם מעריכה, כי יותר מחצי מיליון בני-אדם סובלים ממחסור במזון במדינה.

"מקרי המוות האחרונים אירעו בשל קצר חשמלי, טביעה וקריסת בתים", ציין מנגל והוסיף כי 46,000 בתים נהרסו בשל השיטפונות ויותר מ-340,000 דונם יבולים הושמדו מאז תחילת השיטפונות בראשית ינואר.

מקורות בכירים בממשלת מוזמביק טוענים, כי כדי להקל את המשבר נאלץ משרד החקלאות לקנות כ-136 טונות חיטה, אורז וזרעי קטניות לחלוקה לנפגעי הגשמים.
