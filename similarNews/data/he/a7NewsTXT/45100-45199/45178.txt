

אלוף פיקוד הצפון בני גנץ ומפקד עוצבת געש תת אלוף אבי מזרחי אישרו את החלטת מפקד חטיבת גולני אלוף משנה משה (צ'יקו) תמיר: לפרק פלוגה מבצעית בחטיבה.

מדובר בפלוגה אשר בתקופה האחרונה נחשפו בה מספר אירועים חריגים שאינם עולים בקנה אחד עם הנורמות ועם הערכים המחייבים של צה"ל, בפרט בפלוגה לוחמת   כך לפי הודעת הצבא.

מדובר בפלוגה בגדוד 13 של גולני, הפועלת בשטחי יש"ע. על פירוקה הוחלט לאחר שהתגלו בה כמה אירועים חריגים, לרבות: אלימות, התנכלות חיילים ותיקים לצעירים, פגיעה בכלי רכב, אי קיום הוראות ונהלים, מעשי ונדליזם וכדו'.

כאמור, הוחלט לפרק את הפלוגה ולפזר את לוחמיה ביחידות החטיבה. במהלך היום יזומנו חיילי הפלוגה לריאיונות אישיים עם מפקדיהם, וישובצו מחדש בחטיבה ובמערך הלוחם של צה"ל.
גורמים בצה"ל מבהירים כי הצבא רואה בערכים ובנורמות הרוויים ברוח צה"ל ובחוקיו את הבסיס המוסרי לפעילותו, והוא ימשיך גם בעתיד לעשות ככל שיידרש על מנת לעקור מהשורש תופעות של התנהגות פסולה.
