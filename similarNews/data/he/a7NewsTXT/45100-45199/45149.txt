

חבר המועצה הפלשתינית המחוקקת ואחד מבכירי הפתח' , כדורה פארס, סבור כי המועצה הפלשתינית המחוקקת תאשר בקרוב את השינוי בחוקה שיאפשר מינוי ראש ממשלה ברשות הפלשתינית.

פארס אמר בשיחה עם סוכנות עתי"ם כי למרות שמדובר בתהליך ארוך ייעשו מאמצים מצידם של חברי המועצה המחוקקת לקצר את התהליך. זאת, בשל הצורך הדחוף למנות ראש ממשלה, כדי לטפל בעניינים הפנימיים ברשות וברחוב הפלשתיני. לדבריו, המועצה המחוקקת הפלשתינית אמורה להתכנס בראמללה ביום א' הקרוב. על סדר יומה יעלה עניין תיקון החוקה לצורך מינוי ראש ממשלה, כפי
שהחליט יאסר ערפאת.

לדברי פארס, הוויכוח ייסוב בהמשך סביב זהותו של ראש הממשלה העתידי וסמכויותיו. לדבריו, ערפאת ימנה אחד מהחברים המרכזיים של אש"ף או אחד מבכירי הוועדה העליונה של הפתח' לתפקיד. יש לציין כי על-פי ההסכמים הוועד הפועל של אש"ף הוא שמנהל את המו"מ עם ישראל ועם גורמים חיצוניים. בראש הוועד הפועל של אש"ף עומד יו"ר הרשות, יאסר ערפאת, דבר שישאיר לראש הממשלה שימונה את הטיפול בעניינים פנימיים בלבד.

יש לציין כי להערכת גורמי בטחון בישראל, ערפאת ימשיך, למרות הכרזותיו, לטרפד מינוי ראש ממשלה, דבר שיכרסם בסמכויותיו ובכוחו.
