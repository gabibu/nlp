

משרד הבריאות ומשרד החקלאות הודיעו אתמול כי מותר לאכול דגים הגדלים במים מתוקים, דגים ממפרץ אילת, דגים מיובאים ודגים מהים התיכון שלא דגו אותם באזורים האסורים לדייג. הודעה זו יצאה בתגובה לפאניקה שפשטה בציבור בתקופה האחרונה ובמטרה להרגיע את ציבור הקונים.

שמות הדגים שפרסמו המשרדים, עם אישור לאכילה, הם: קרפיון, פורל, דניס (צ'יפורה), באס, כסיף, אמנון (מושט), אדמונית ובורי הבריכות.

דגים אלו, לפי הודעת המשרדים, גדלים בבריכות או בחקלאות ימית בים סוף ועומדים בפיקוח קפדני של השירותים הווטרינריים במשרד החקלאות.

בהודעתם הדגישו המשרדים כי הדיג הימי נאסר בחופים המזוהמים: מחופי בת ים עד חופי הרצליה, מול צינור מוצא השפד"ן באזור פלמחים, ומול צינור הביוב של עכו.

על אכיפת האיסור ממונים יחידת הפיקוח של אגף הדייג במשרד החקלאות והשיטור הימי במרינה בהרצליה.

המשרדים קראו לציבור לרכוש דגים רק במקומות מוכרים בעלי רשיון עסק ותעודות משלוח שמשרד הבריאות מופקד עליהם.

ועוד באותו הנושא. ראשי ענף המדגה בישראל, המייצגים כ-50 מגדלי דגים בבריכות ובחוות החקלאות הימית, יוצאים החל מהשבוע בקמפיין "הדג המאושר".

מטרת הקמפיין היא החזרת אמון הצרכנים בדג הישראלי, שנפגע בשל הזרמת מי הביוב של גוש דן לים.

מאז פרץ משבר הביוב בגוש דן חלה ירידה של כ-70% במכירת דגים, ובתוך שבועיים בלבד נגרם למגדלים נזק המוערך ב-15 מיליון . חששם של מגדלי הדגים הוא שאם לא יחול שינוי בנושא וציבור הצרכנים ימשיך להחרים את הדגים יגיע הענף למשבר חמור עד פסח.

הקמפיין נועד להביא לידיעת הציבור את העובדה כי מרבית הדגים הטריים המשווקים בישראל הם דגי בריכה ודגי החקלאות הימית   תוך מתן הדגשה לכך שדגים אלו משווקים רק לאחר שהם עוברים בדיקות וטרינריות קפדניות ונמצאים ראויים ובטוחים לאכילה.

במסגרת הקמפיין יפורסמו בעיתונים מודעות צבע אשר יציגו לציבור הצרכנים את דגי הבריכה ואת דגי החקלאות הימית, בשמם ובתמונתם, על מנת לאפשר לצרכנים לזהות את הדגים הבטוחים לאכילה.
בנוסף למודעות בעיתונות, הקמפיין יכלול גם ג'ינגלים ברדיו, מדבקות, פוסטרים וסימניות, שיחולקו בנקודות המכירה ובמסעדות.
