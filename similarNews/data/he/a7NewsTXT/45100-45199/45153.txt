

נשיא ארה"ב, ג`ורג` בוש, אמר היום כי המחאה העולמית נגד המלחמה בעיראק לא תרתיע אותו מנקיטה בצעד. לדבריו, "עם כל הכבוד למפגינים, אין ספק בכך שסדאם חוסיין הוא איום על השלום".

נשיא ארה"ב, ג`ורג` בוש, אמר היום כי המחאה העולמית נגד המלחמה בעיראק לא תרתיע אותו מנקיטה בצעד. לדבריו, "עם כל הכבוד למפגינים, אין ספק בכך שסדאם חוסיין הוא איום על השלום". בוש הוסיף: "המלחמה היא האמצעי האחרון, אך הסיכון של חוסר תגובה הוא האפשרות הגרועה מכך".

לדבריו, "דמוקרטיה היא דבר נהדר ואנשים יכולים לבטא את דעותיהם, אבל מנהיג צריך להחליט על מדיניות בהתאם לשאלות של ביטחון".

עוד הוסיף הנשיא האמרקני כי סדאם ממשיך להוות איום ממשי על האמריקנים ועל העולם. הוא אמר כי הסבלנות שלו הולכת ואוזלת. כשנשאל האם בכוונתו להציב אולטימטום לסדאם השיב בוש כי הדבר יהיה חסר טעם, "זה כמו לתת לו הזדמנות אחרונה, ועוד אחת ועוד אחת".

לדבריו, "סדאם יודע את תחושותי ואת העובדה שהוא צריך להתפרק באופן מוחלט מנשקו. הוא אדם שאוהב לנסות ולהרוויח זמן באמצעות הטעיה".

שר החוץ הגרמני יושקה פישר הדגיש היום, כי הכללת המשפט על האופציה הצבאית, בהחלטת האיחוד האירופי, לא שינתה את התנגדותה של גרמניה למלחמה בעיראק.

"עמדתנו לא השתנתה. אנו לא ניקח חלק בפעולה צבאית", אמר פישר בתדרוך לעיתונאים.

פישר המעיט מערך המשפט, הנראה בעיני משקיפים רבים כחשוב לגבי ההשלכות העתידיות על אפשרות המלחמה ואשר אושר ע"י גרמניה.

"מלחמה אינה בלתי נמנעת, שימוש בכוח ייעשה רק כאמצעי אחרון", נאמר בהצהרת הסיום של פסגת 15 מדינות הגוש. משפט זה מבטא עמדה נוקשה יותר מצד האיחוד האירופי, בהתחשב בעובדה שבהצהרה הקודמת לא הוזכרה כל אופציה צבאית במטרה לכפות על בגדד להתפרק מנשקה.

פישר ציין, כי המשפט צריך להיראות כחלק מההצהרה כולה, שבה המנהיגים קוראים לישום החלטות האו"ם בדרכי שלום. "לא מדובר על אמצעים נוספים, זו היתה רק הצהרת עקרונות", הדגיש.

לדבריו, גרמניה מרוצה מההצהרה משום שלא הציבה לוח זמנים להשלמת עבודות הפיקוח ומשום שלא נכללה בה קריאה לכינוס חדש של מועצת הביטחון לקבלת החלטה חדשה, לה מתנגדות צרפת וגרמניה.
