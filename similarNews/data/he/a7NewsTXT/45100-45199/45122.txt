

אלחנן לרנר, השומר שהרג את המחבל, רוצחו של נתי עוזרי הי"ד הוכה בפניו על ידי שוטר עד אובדן הכרה במהלך ההכנות לאזכרת השלושים לרצח, כך סיפרה היום האלמנה ליבנת לשמעון כהן, כתב האינטרנט של ערוץ 7.

לדברי האלמנה, האירוע קרה כששבה עם הוריה מבית העלמין לכיוון גבעה 26 בה נרצח בעלה. בעודה נוסעת לעבר הגבעה, עצר אותם שוטר שהודיע כי הכניסה לאתר אסורה. ליבנת ירדה מהרכב ופתחה בדברים עם השוטרים והקצינים שנכחו במקום. כעבור מספר דקות בהן הבהירה לסמג"ד את זהותה כאלמנתו של נתנאל עוזרי הי"ד, ואת האירוע העומד להתקיים במקום, אושרה כניסת הרכב למקום. ליבנת נכנסה לרכבה והחלה לנסוע לאתר, אולם בשלב זה עצר את הרכב שוטר ממשטרת חברון שדרש רישיונות רכב. לבנת מסרה לשוטרים את המסמכים ובהם גם תעודת הזהות שלה.

כעבור זמן מה, בו לא הושבה תעודת הזהות ללבנת, ניגשה אל השוטרים וביקשה אותם להשיבה לה בכדי להמשיך בנסיעה לעבר הגבעה וקיום האזכרה המתוכננת בה. בתגובה אמר לה אחד השוטרים "תחכי כמה שנגיד לך". משניסתה לשוב ולשכנע את השוטרים דחף אותה רב פקד שלמה עמר, איש משטרת חברון, והפיל אותה על הקרקע. בשלב זה נזעק לעזרת ליבנת אחיה. השוטרים אחזו באח והובילו אותו לניידת.

לעזרתו של האח הגיע המאבטח אלחנן לרנר, מי שהרג את המחבל בעת הרצח. לרנר ביקש לשוב ולהבהיר לשוטרים את מעמדו הרגיש של האח, אולם הוכה על ידי רב פקד עמר בפניו. ממכתו זו של השוטר פרץ דם מעינו של לרנר והוא איבד את הכרתו. בתגרה נפגעו עוד שניים משומרי המקום.

בשיחה שקיים כתבנו עם דוברות משטרת ישראל נטען כי "במהלך האזכרה החלה קבוצה של כעשרים מתנחלים וביניהם האלמנה לאיים על השוטרים ולקרוא קריאות גנאי לעברם. השוטרים שנכחו במקום כדי לשמור על הסדר ניגשו לעכב את אחד המתנחלים. המתנחלים תקפו את השוטרים ופצעו שלושה, לאחד יש חשש לשבר באפו ולשניים אחרים נגרמו קשיי נשימה. חמישה מתנחלים נעצרו", בדיווחו של איש המשטרה לא נמסרו כל פרטים על פציעתו של לרנר ומתיישבים אחרים.

בתגובה לדברי המשטרה אומרת האלמנה ליבנת, כי הדברים לא היו ולא נבראו. "שום שוטר לא קיבל מכה, ובקשר לקשיי הנשימה, מדובר בשוטרים מבוגרים שהיו במקום והקשיים נבעו ככל הנראה, מהתרגשותם לנוכח מה שראו, ומה שנדרש משוטרים לעשות ליהודים ביום ובאירוע שכזה".
