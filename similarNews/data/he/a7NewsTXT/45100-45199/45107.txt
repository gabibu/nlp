

המשטרה הספרדית מנעה את העמדתו למכירה פומבית של פעמון, שככל הנראה נלקח מהספינה "סנטה מריה" של כריסטופר קולומבוס.

המשטרה החרימה את הפעמון בעת שעמד להיות מוצג בפני קונים פוטנציאליים במלון במדריד. שוטרים, שהחזיקו בצו בית משפט, פרצו למלון שלושה ימים לפני המכירה הפומבית.

הפעמון, שאורכו 25 ס"מ, הוא ככל הנראה מהספינה בה עשה קולומבוס את מסעו ההיסטורי לגילוי אמריקה ב-1492.

מקורות בבירת ספרד מסרו, כי פורטוגל פתחה בהליכים משפטיים להחזיר אליה את הפעמון, שנמצא בין שבריה של ספינה ספרדית מהמאה ה-16 שנמצאה במים הטריטוריאליים של פורטוגל.

מארגני המכירה הפומבית הודיעו, כי לפחות 10 אירופים ואמריקנים היו מעוניינים בקניית הפעמון, שמכירו ההתחלתי היה מיליון דולר.

הפעמון הוצע למכירה על ידי הצוללן האיטלקי רוברטו מצארה, שגילה אותו ב-1994. במסיבת עיתונאים שערך במדריד בנובמבר אמר מצארה כי מצא את הפעמון, שמשקלו 14 ק"ג, סמוך לשברי ספינה הטבועה "סן סלוואדור", שטבעה ליד חופי פורטוגל במאה ה-16 בעת שהביאה אוצרות לספרד מאמריקה. לדבריו, קיימים מסמכים המוכיחים כי הפעמון היה שייך ל"סנטה מריה" שעלתה על שרטון ליד חופי האיטי ב-1492.

מארגני המכירה הפומבית, שעמדה להתבצע ביום חמישי, מסרו כי הודעה בעניין המכירה נמסרה לממשלות ספרד ופורטוגל.

פורטוגל מאשימה את מצארה בגניבת הפעמון.

מערכת המשפט הספרדית הודיעה, כי היא פותחת בחקירה.
