

טורקיה הזהירה היום את ארצות הברית שלא לסמוך ב"עיניים עצומות" על תמיכת נאט"ו במלחמתה נגד עיראק, בעיקר בהתייחסות לפתיחת החזית הצפונית (על גבול טורקיה). האזהרה מגיעה בעקבות דברי המנהיגים הפוליטיים בטורקיה כי יהיה צורך להמתין עם ההחלטה עד שיתקבל הסכם בדבר סיוע של מיליארדי דולרים שתעביר ארצות הברית לטורקיה.

בעלות הברית בנאט"ו דנו בעסקה שתאפשר לעשרות אלפי חיילים אמריקנים לעבור דרך טורקיה, כדי שיוכלו לתקוף את עיראק מצפון.

טאייפ ארדוגאן, מנהיג מפלגת הצדק וניתוח שבשלטון, אמר לצירי הפרלמנט של מפלגתו כי טורקיה טרם התחייבה לגבי האפשרות שארצות הברית תפעל משטחה או תשתמש בבסיסי הצבא הטורקיים.

טורקיה אפשרה למהנדסים אמריקנים לשדרג בסיסים ונמלים, ונראה כי וושינגטון ציפתה שהפרלמנט יסכים לפתוח את האתרים הצבאיים הטורקיים לכוחות האמריקניים כבר בהצבעה שתתקיים היום.

"על ידידינו האמריקנים לדעת שההחלטה שקיבל הפרלמנט בדבר חידוש ושדרוג הבסיסים והנמלים, אין פירושה שאנו מקבלים החלטה בלתי הפיכה בעניין התמיכה", אמר ארדוגאן.

עיתונים בטורקיה מדווחים, כי המדינה דורשת מארצות הברית סיוע של 50 מיליארד דולר כדי לשקם את כלכלת טורקיה אך האמריקאים מוכנים לשלם מצדם רק מחצית הסכום. באנקרה אומרים כי לאחר מלחמת המפרץ הפסידה אנקרה 40 מיליארד דולר, בעקבות הגבלות הסחר שהוטלו על עירק. הנשיא בוש אמר היום כי לטורקיה אין ידיד טוב מן הממשל האמריקאי.

פרשנים אומרים כי אם אנקרה תמשיך "לגרור רגליים", יוכלו האסטרטגים האמריקנים להחליט על יציאה למלחמה ללא פתיחת החזית הצפונית. אולם, מתקפה על עיראק מטורקיה תוכל להקל על הפלישה העיקרית מדרום, לקצר את זמן המלחמה, ולהפחית במספר הקורבנות האמריקנים.
