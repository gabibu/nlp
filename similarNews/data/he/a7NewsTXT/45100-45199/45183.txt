

בעיר לונדון נכנס אתמול לתוקפו המס השנוי במחלוקת. על פי החוק נהגים המבקשים להיכנס למרכז העיר במכוניתם יאלצו לשלם חמישה ליש"ט בכל יום בו הם ייכנסו לפחות פעם אחת לעיר. ההכנות לקראת החוק החדש עלו מיליונים. כל מרכז העיר, כ-15 קמ"ר מהייד פארק במערב ועד לונדון ברידג' במזרח ומריג'נט פארק בצפון עד למוזיאון המלחמה בדרום, הוקף בחגורה קשוחה של 816 מצלמות טלוויזיה, המכסות כל פינה וצומת שדרכן אפשר להיכנס למתחם המס במכונית. מעין קו בר-לב וירטואלי שבינתיים העשיר לא מעט קבלנים מקומיים. הרעיון היה כולו של ראש עיריית לונדון רבתי קן ליווינגסטון.

ליווינגסטון, בן ה-57, אחד מהסמנים השמאליים של מפלגת הלייבור, ניצח בתחילת 2000 בבחירות לראשות העירייה אחרי שהכריז מלחמה על ראש הממשלה טוני בלייר, שהציב מועמד משלו ונכשל בגדול. שלשום עמד ליווינגסטון על הבמה בהייד-פארק והלהיב את המפגינים נגד בלייר ונגד המלחמה בעירק. הוא לא שכח גם לתאר את אריק שרון כ"פושע מלחמה". אתמול הגיעה שעת המבחן שלו כשבוחריו, לפחות אלה משבעת מיליון הלונדונים שביקשו להיכנס למרכז העיר במכוניתם, נאלצו להתחיל לשלם חמישה ליש"ט עבור התענוג.

אתמול בשבע בבוקר, הפעם הראשונה שהמס החדש נכנס לתוקפו, נראו הרחובות המובילים למרכז העיר, שבו ממוקמים מבני הציבור, המוזיאונים, הפרלמנט והעסקים של הממלכה, מעט נטושים.
הרבה פחות נהגים ניסו להגיע למרכז העיר. ההערכה בלונדון היא שלפחות 30 אלף נהגים יעדיפו להשאיר את מכוניתם בבית ולהגיע ללונדון באמצעי תחבורה אחרים כמו אוטובוס, רכבת וספינות שמסיעות בתשלום לאורך נהר התמזה.
