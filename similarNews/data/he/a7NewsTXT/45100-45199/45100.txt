

לקראת המלחמה הצפויה בעירק השלימו משרד התחבורה והתאגידים הקשורים אליו את היערכותם לשעת חירום, כך הודיע אמש שר התחבורה צחי הנגבי.

לדבריו, עם פתיחת המלחמה יפעיל משרדו מוקד חירום ארצי מיוחד שיפעל 24 שעות ביממה. המוקד ירכז את כל פעולות משרד התחבורה והגופים הקשורים אליו, ביבשה, באוויר ובים.

עם הכרזת מצב חירום יצמצמו חברות התחבורה הציבוריות, כמו אגד ודן, את פעילותן, והן תפעלנה על פי צורכי המשק לשעת חירום. עשרות חברות הסעה פרטיות שקיבלו הודעה על חיוניותן למערך המל"ח יעמידו לרשות המערך מאות אוטובוסים, שיופעלו בהתאם לצורך.

מע"צ תקצה עשרות כלי רכב כבדים וצמ"ה (ציוד מכני הנדסי) לרשות מערך החירום, ותגייס קבלנים לעבודה בשעת חירום. קבלנים אלה יהיו זמינים לבצע מייד כל תיקון בתשתית הכבישים, במקרה של פגיעת טילים.

מע"צ עשתה ניתוח של צירים רגישים העלולים להיפגע מטילים, ונבדקו פתרונות אפשריים להסטת התנועה לנתיבים חלופיים.

במקרה של נפילות טילים מערכות בקרת התנועה והמצלמות המוצבות בנתיבי איילון ובצירים מרכזיים ישמשו את פיקוד העורף לזיהוי מיקום הפגיעה. גם רכבת ישראל עשתה את כל הפעולות הנדרשות ונערכה למספר תרחישים אפשריים. עם הכרזת מצב חירום תצומצם תנועת רכבות הנוסעים והמטענים צמצום ניכר, ויופסקו קווים לא חיוניים.

הרכבת הכינה מבעוד מועד חדרים אטומים בסמוך לכל תחנות הרכבת, שישמשו את הנוסעים בעת חירום. גם לעובדי הרכבת הוכשרו מקומות חלופיים, שיאפשרו להם להמשיך לעבוד בזמן חירום.

חברות התעופה הישראליות נערכו לשמש כקשר האווירי היחיד בין ישראל והעולם, זאת על סמך הערכה כי כמעט כל חברות התעופה הזרות יפסיקו את טיסותיהן לישראל מיד עם תחילת המתקפה בעירק.

היערכות נוספת נעשית במשרד הביטחון. ביום עיון שקיים המרכז הישראלי לניהול ושעסק בהיערכות המשק למלחמה דיווח תא"ל במיל. ארנון בן עמי, ראש משק לשעת חירום במשרד הביטחון, כי 7,000 מפעלי תעשייה ברחבי הארץ הוגדרו כ"מפעלים חיוניים" למקרה שתפרוץ מלחמה או למקרה של אירוע טרור המוני. הגדרה זאת נועדה לאפשר לרתק למפעלים אלה כוח אדם ואמצעים, במטרה להבטיח את המשך תהליך הייצור התעשייתי החיוני למשק.

לדברי ארנון בן-עמי מטה מל"ח נערך לתרחיש לפיו יעזבו עובדים זרים רבים את ישראל ויהיה צורך בגיוס כוח אדם חלופי. אחת התכניות היא לגייס עובדים שפרשו ופנסיונרים בעלי ידע נדרש ובעלי מומחיות.

לדבריו, חברת החשמל הכינה מלאי של 250 גנרטורים, שיועברו למפעלים חיוניים אם תיפגע אספקת החשמל. 1,000 גנרטורים נוספים הוכנו בפיקוד העורף.

גם חברות התקשורת יוכלו להמשיך ולספק שירותי תקשורת אם תפגע מערכת החשמל. בן-עמי הדגיש כי יעשה הכול כדי להמשיך את הלימודים בבתי-הספר, מתוך הנחה שהפסקת הלימודים תגרום לשיבושים קשים במשק.

על-פי החלטת הממשלה לא תהיה הפסקת לימודים אוטומטית, אלא רק בבתי ספר שאין בהם מקלוט. כמו-כן, הוחל בתכנון הקמת שמרטפיות במפעלים חיוניים גדולים.
