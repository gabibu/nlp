

איסר הראל, ראש המוסד לשעבר והממונה על המודיעין ועל תפקידים מיוחדים, מת הערב בגיל 91, בבית החולים בילינסון בפתח תקוה.

הראל נולד בשנת 1912 בוויטבסק שברוסיה, ועלה לישראל בשנת 1930. לאחר עלייתו, היה חבר בקבוצה שהקימה את קיבוץ שפיים ועבד בפרדסים. ב-1942 הצטרף למנגנון מחתרת ה"הגנה" ועבד בשירות הידיעות, ש"י, של הארגון.

כשהוקם צה"ל ניתנה להראל דרגת סגן אלוף, והוא מונה לראש שירות הביטחון, הש"ב. בתפקיד זה כיהן בשנים 48' עד 52', אז מונה לראש המוסד המרכזי למודיעין ולביטחון. במסגרת תפקידו עמד, בין השאר, בראש המבצע ללכידתו של הפושע הנאצי אדולף אייכמן. הוא התפטר מהתפקיד ב- 1963 בשל מחלוקת עם ראש הממשלה דאז, דויד בן גוריון, בפרשת המדענים הגרמנים.

בשנת 1965 שימש יועץ לענייני מודיעין לראש הממשלה ולשר הביטחון. במשך שנים רבות נהגו ראשי המדינה להיוועץ בו בנושאי ביטחון. בשנת 69 נבחר הראל לכנסת השביעית, מטעם "הרשימה הממלכתית".

הראל פרסם ספרים רבים שבהם סיפר על אירועים ביטחוניים שהיה קשור בהם או שהיה לו מידע עליהם, ובכללם על פרשת "העסק ביש", על חטיפת אייכמן ועל תקופת שירותו כיועצו של אשכול.
