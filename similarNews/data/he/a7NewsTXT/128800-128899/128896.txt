

הח"כים גדעון סער ומיכאל איתן יביאו מחר לאישור סיעת הליכוד הצעת פשרה לפיה יוקם "פורום הידברות ליישוב חילוקי דעות וחתירה להסכמות בליכוד".

חברי הכנסת מיכאל איתן וגדעון סער מהליכוד מציעים לסיעת הליכוד להקים פורום מצומצם שיגשר על המחלוקות בסיעה. בהצעה שתוצג לסיעה ביום שני יציעו סער ואיתן שהפורום יכלול את השר אולמרט, השר שלום וחברי הכנסת נתניהו, לנדאו וסער.

הפורום יקיים הדברות בשם הסיעה והממשלה כדי לגשר על חילוקי הדעות. בנוסף סער ואיתן מתכוונים להביא לאישור הסיעה מסמך שלדבריהם יפתח דף חדש ויצור מסגרת של כללי משחק מוסכמים. המסמך יפרט את סמכויות הסיעה ומערכת היחסים בין הממשלה לקואליציה. הוא יתבסס על חוקת הליכוד ועל ההסכמים הקואליציוניים.

ח"כ איוב קרא, מקבוצת נאמני הליכוד, אמר אמש בהתייחס למסמך שגבשו חברי הכנסת מיכאל איתן וגדעון סער, כי אם יהיו הצבעות חשאיות בסיעה, בדברים השנויים במחלוקת, יוכלו חבריו לקבל את הכרעת הסיעה. קרא הדגיש כי כוונתו להצבעה חשאית, בה אין אפשרות להפעיל לחץ על השרים וחברי הכנסת.

מקורבים לרה"מ שרון, אמרו כי לא חל שינוי בעמדתו בנוגע להצבעה על מינוי השרים ביום שני הקרוב, ובכוונתו להביא את ההצבעה על מינויו של אהוד אולמרט לאוצר ומינויים של בוים ובראון לשרים כמקשה אחת.

(אריאל כהנא)
