

קוקה קולה רכשה את יקב תבור- יקב הבוטיק הראשון שנקנה על ידי גוף מסחרי גדול, כך מדווח אתר "היין הישראלי"

אורן סלע, מנכ"ל יקב תבור יישאר בתפקידו, ומשפחת סלע תמשיך ותחזיק 49% מהמניות בחברה המשותפת החדשה, שאליה הועברו נכסי היקב   היקב עצמו וכמובן המוניטין שלו. משפחת סלע תישאר ספקית הענבים של היקב. כשנשאל סלע לגבי הרקע לעסקה, הוא הסביר שכבר מזמן הבינו במשפחה שיהיה להם צורך בשותף אסטרטגי חזק, כזה שיאפשר ליקב לגדול, ומבחינה זאת מהלך הרכישה על ידי קוקה קולה היה טבעי ורצוי. "המשא ומתן ארך זמן רב," הוא אומר, "אבל שני הצדדים מצאו עניין בעסקה והיא אכן התממשה".

יקב תבור הוא בעל יכולת ייצור של 400,000 בקבוקים בשנה, והוא מיצר היום כ- 300,000 בקבוקים בשנה, מהם כ- 120 אלף בסדרת אדמה, כ- 30,000 בסדרת מסחה והיתר בסדרת תבור. "הפעילות הכללית שלנו תהיה להגדיל את סדרת אדמה", אומר סלע, והשאיפה היא להעלות את הכמות הכללית של סדרה זאת ולהפוך אותה לסדרה העיקרית של היקב. צביקה בר מצידו אומר שהוא חייב להגדיל את הכמות, כיוון שכבר היום הוא נמצא במצב שבו כל היין מסדרה זאת נמכר, ונוצר מחסור בו בשוק.

בשלב זה אין כוונה להגדיל את יכולת היצור של היקב. היקב מסוגל לייצר כאמור כ- 400,000 בקבוקים בשנה, ולפי סלע יוכל לייצר גם חצי מיליון בקבוקים ללא שינוי והשקעה בציוד. כרגע אין גם מעורבות ישירה של דיאג'ו   חברת האם השנייה של IBBLS, שלה בעיקר מותגי יין אמריקאיים קליפורניים.

דיאג'ו היא חברת האלכוהול הגדולה ביותר בעולם ולאחרונה, במחצית הראשונה של 2005, עשתה מסע רכישות של חברות בשווי של למעלה מ- 700 מיליון דולר, עוד לפני הרכישה של מונטנה, יצרנית היין הניו זילנדית, בסכום של 320 מיליון דולר, והקנייה של בושמיל'ס. הרכישה של תבור היא בסדר גודל של כמה מיליוני דולרים, משהו "בתחום השבע ספרות," אומר סלע, אבל עד כמה דיאג'ו מעורבת בעסקה   כרגע אי אפשר לדעת".

צביקה בר, מנכ"ל חברת IBBLS חברת הבת של קוקה קולה שרכשה את יקב תבור אמר לאתר "היין הישראלי" כי "בהחלט עשינו טוב בכך שקנינו קודם כל יקב קטן. למדנו את התחום, עשינו הרבה שיעורי בית ונכנסנו לעניינים. העלנו את היצור מ- 30 ו- 70 אלף בקבוקים בשנה ל- 300,000 בקבוקים בשנה, ואנחנו מוכרים היטב. הרכישה של תבור בהחלט יכולה לשמש מקפצה לרכישה של יקב גדול יותר, משהו בסדר גודל של מיליוני בקבוקים".


