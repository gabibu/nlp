

הקיבוצים והמושבים כבר מזמן יצאו מתחומי הרפת והחקלאות, וכיום יותר ויותר הם מפתחים מקורות הכנסה חדשים ולפעמים גם נוצצים. במפעל "אבן זהב" שבקיבוץ שניר למשל, מטביעים זהב טהור אפילו על יהלומים

קיבוץ שניר הוא אחד הקיבוצים הראשונים שעברו הפרטה, ולמרות זאת, החליטו בקיבוץ לפתח מפעל שישמש מקור תעסוקה והכנסה לחברי הקיבוץ. וכך, הוחלט לפני שנה, להשקיע מאות אלפי דולרים ברכישת טכנולוגיה ייחודית ובלעדית, פרי פיתוח ישראלי הרשומה כפטנט, של הטבעת זהב טהור, 24 קראט, בננו טכנולוגיה, כלומר, בגודל זעיר, על גבי אבני חן, יהלומים, שיש, וכל חומר קשה אחר.
בשימוש בטכנולוגיה הייחודית ניתן למעשה, ליצור תכשיטים בהתאמה אישית, ניתן להטמיע כיתובים, אייקונים ותמונות של זהב או כסף על כל סוג של אבן חן, כולל יהלום.

מעבר לתכשיט ייחודי, ניתן להשתמש בטכנולוגיה ליצירת כלי שיווקי מיוחד, בהטבעה על גבי פריטים מסחריים.

במפעל חמישה עובדים בלבד, מאחר והמפעל הוא "מפעל חכם" , אולם, המטרה היא להמשיך ולפתח את המפעל , שיהווה מקור הכנסה ותעסוקה עיקרי בקיבוץ.

עד כה ייצרו במפעל תכשיטים ועדיים ייחודיים כמו, צירופי אותיות קבליים בזהב על גבי אבנים קטנות המתאימות לטבעות ועגילים, הטבעה של תמונת האפיפיור, כיתוב זעיר של תפילת הדרך על גבי אבן שניתן לתלות כתליון על שרשרת, ועוד, האפשרויות הן אינסופיות, למעשה, כיד הדמיון, לכן הטכנולוגיה מתאימה גם לייתור מסחרי וגם לייצור בוטיקי, בהזמנה מיוחדת.

במפעל עסוקים בימים אלה בפיתוח ליין דקורטיבי שבמסגרתו מייצרים אריחי קרמיקה מעוטרים זהב, לעיצוב יוקרתי של חדרי אמבטיה, ספא, יאכטות ומבנים נוספים.


