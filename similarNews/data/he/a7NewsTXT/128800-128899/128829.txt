

בשבוע הבא יפתח בבית החולים רמב"ם בחיפה קורס טראומה בינלאומי בן חודש אליו הגיעו רופאים מ-21 מדינות ברחבי העולם, כדי ללמוד כיצד מטפלים בפיגועים המוניים

המרכז רפואי רמב"ם פתח השבוע בחיפה קורס טראומה בינלאומי, שישי במספר, בו ייקחו חלק 26 רופאים מ-21 מדינות. בהן בולגריה, סין, קולומביה, קוסטה ריקה, קפריסין, הרפובליקה הדומיניקנית, אל סלוודור, גאנה, הודו, איטליה, קניה, קוריאה, פורטוגל, רומניה, רוסיה, איי סיישל, סינגפור, סרילנקה, תאילנד וונצאולה ולראשונה גם אינדונזיה. הקורס, שימשך 4 שבועות ברמב"ם, זכה השנה לביקוש רב, כאשר כ-70 רופאים מרחבי העולם הגישו אליו מועמדות, ורק 26 התקבלו.

הקורס נועד להקנות למשתתפים ידע בארגון וניהול מערכות טראומה, משלב הפציעה ועד השיקום, תוך פיתוח מודל מערכת טראומה, המתאים למדינה ממנה הגיע כל רופא. את הקורס מממנים במשותף מרכז הרפואי רמב"ם, משרד הבריאות ומשרד החוץ, מתוך מטרה להדק את הקשרים עם מדינות אלו. בטקס פתיחת הקורס אשר התקיים הבוקר התארחו שגרירים ונספחים מהמדינות המשתתפות בקורס.

מנהל הקורס, ד"ר משה מיכלסון, מסר כי "לצערנו ישראל הפכה למקור ידע בינלאומי בנושא פציעות המונים הן בפיגועי טרור, והן בתאונות דרכים, ולכן הפכה למוקד משיכה ללימוד הנושא. הקורס מאפשר לשתף גם רופאים ממדינות אחרות בידע הרב שהצטבר בנושא. לדבריו, במהלך הקורס לומדים הרופאים כיצד להתמודד עם פציעות המוניות כגון פיגועי טרור ואסונות טבע. בין הנושאים הנלמדים, מבנה מערכת טראומה לאומית ומקומית, מניעת פציעות, בקרת איכות ועוד. הקורס משלב לימודים עיוניים וסימולציות. את הקורס יעבירו מיטב המומחים הרפואיים לטראומה, מקבלי החלטות בנושא במשרד הבריאות ובמערכת הביטחון".

המרכז ללימודי טראומה, רפואה דחופה ואר"ן (אירוע רב נפגעים). שנפתח בשנת תשנ"ט העביר לאחרונה סדנאות לאר"ן וארגון מרכזי טראומה באיטליה, בקוסטה ריקה, פורטוגל, ארה"ב, תאילנד, הודו וליטא. וערך את סדנת נאט"ו הראשונה בישראל ועם נושא ארגון מערך הרפואה בעת ארוע רב נפגעים.

מרכז הטראומה במרכז רפואי רמב"ם הוא היחיד בצפון, המשרת אוכלוסייה של כ 1.5 מליון אנשים באזור. מדי שנה מגיעים למרכז הטראומה ברמב"ם כ-38 אלף נפגעי טראומה שונים, מתוכם כ-3,800 זקוקים לאשפוז, דבר ההופך את רמב"ם למרכז הרפואי העמוס ביותר בתחום בישראל. מדי שנה מטופלים ביחידת הטראומה ברמב"ם כ-800 פצועים קשה, כ-20% מתוכם מופנים מבתי חולים אחרים, ו 38% זקוקים לניתוח מיידי.


