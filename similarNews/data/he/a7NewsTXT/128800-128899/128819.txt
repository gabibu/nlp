

הבסיס הענק אמור לעבור לדרום ובכך תתאפשר מכירת הקרקע ליזמים אזרחיים, כך מדווח השבועון הצה"לי 'במחנה'. גם מחנה השלישות ברמת גן צפוי להימכר בתוך ארבעה חודשים ויחידותיו יעברו לתל השומר


מכירת הקרקע שעליה שוכן מחנה צריפין תעשיר את קופת המדינה בכ-2.2 מיליארד שקלים - כך עולה מאומדן שווי הקרקע, שבוצע באחרונה על-ידי חברה המתמחה בנושא. הקמת האתר החלופי לבסיס רחב הממדים אמורה להסתיים בעוד כחמש שנים ותבוצע בסיוע של מימון ביניים ממשרד האוצר.

החלטת ממשלה בעניין קבעה כי בסיסי צה"ל לא ישוכנו בשטחים עירוניים במטרה לאפשר התפתחות עירונית, ולכן יש להעביר כמה שיותר בסיסים לנגב. בעקבות זאת, בסיסי ההדרכה השונים הממוקמים בצריפין יעברו לעיר הבה"דים החדשה וכך גם יחידות נוספות השוכנות במקום. ההעברה תאפשר את מכירת הקרקע היקרה ליזם אזרחי.

לדברי מפקד מרכז בינוי, אל"ם פיני ליברמן, החליט סגן הרמטכ"ל, האלוף משה קפלינסקי, לזרז את נושא שיווק המחנות לגורמים אזרחיים, לאחר שבמשך זמן מה התוכניות השונות לא התקדמו על אף החלטת הממשלה בנושא. בשבועות הקרובים אמורים נציגי צה"ל לקיים דיון בנושא עם בכירים ממשרד האוצר וממנהל מקרקעי ישראל.

בנוסף למחנה צריפין, גם מחנה מקלף ברמת גן, שבו נמצאות מפקדת קצין השלישות הראשי ויחידות נוספות, צפוי לעבור דירה. מנהל מקרקעי ישראל ומשרד הביטחון כבר החלו במגעים למכירת הקרקע שעליה שוכן המחנה, ובתוך ארבעה חודשים אמור להיחתם חוזה המכירה. ליברמן העריך את שווי הקרקע במקום ב-400 מיליון שקלים. לפי התכנון, בתוך כשלוש שנים תעבור השלישות הראשית, ככל הנראה, לבסיס תל השומר ותמוקם בסמוך למנהל גיוס ולבסיס הקליטה והמיון.
גם בסיס הקריה במרכז תל אביב יוותר על חלק משטחיו במכירה, שאמורה להכניס מיליארדים לקופת המדינה.

