

מחבלי "גדודי אלאקצה" ממשיכים להוביל את פעילות הטרור נגד ישראל בשיגור רקטות קסאם וירי מרגמות מרצועת עזה ופיגועי ירי ביהודה ושומרון. הם שיגרו רקטות לעבר כפר עזה ולעבר עמדה צבאית הסמוכה לבית חנון.

מאת: יהונתן דחוח הלוי

מחבלי "גדודי חללי אלאקצה", הזרוע הצבאית של תנועת ה'פתח', ממשיכים להוביל את הטרור נגד ישראל. במהלך הימים נטלו גדודי אלאקצה אחריות לביצוע פיגועי הטרור הבאים:

5 בנובמבר בשעות הבוקר   שיגור שתי רקטות לעבר הבסיס הצבאי הסמוך למעבר בית חאנון
4 בנובמבר בשעה 23:18   ירי שתי פצצות מרגמה בקוטר 80 מ"מ לעבר כפר עזה
3 בנובמבר ירי שתי פצצות מרגמה בקוטר 80 מ"מ לעבר נח"ל עוז
2 בנובמבר שיגור רקטת קסאם לעבר נתיב העשרה (פעולה משותפת עם 'ועדות ההתנגדות העממית').

כמו כן, מרבית פיגועי הירי שבוצעו בשבועות האחרונים ביהודה ושומרון בוצעו ע"י פעילי ה'פתח'.

לרגל החג שלהם "עיד אל-פיטר" פרסמה תנועת ה'פתח' ברכה מיוחדת לעם הפלשתיני, ובדומה לחמאס אף היא קשרה את הנסיבות ליום השנה לציון הצהרת בלפור "המקוללת" שהביאה ל"אסון הפלשתיני" (הנכבה).

ה'פתח' קוראת לבריטניה ולארה"ב האחראיות לשיטתה על העוול ההיסטורי שנגרם לעם הפלשתיני ללחוץ על ממשלת ישראל על מנת שתשים קץ ל"כיבוש על כל היבטיו הצבאיים וההתיישבותיים בכל האדמות הפלשתיניות הכבושות". הפתרון ההיסטורי הסופי מצוי כלשון ההודעה ב"יישום החלטות הלגיטימיות הבינ"ל ובפרט החלטה 194 הקובעת את זכות השיבה לפליטים הפלשתינים והקמת מדינה עצמאית בעלת ריבונות מלאה שבירתה ירושלים".

