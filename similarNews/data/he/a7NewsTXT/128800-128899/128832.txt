

קבוצת אזרחים מארגנת בכיכר רבין, אזכרה אלטרנטיבית לרה"מ המנוח, משום ש"הפסטיבל המאורגן מלא בשלטי תמיכה בסרבנות ובשמאל קיצוני   הפוך לגמרי מדרכו של רבין, ושאם רבין היה רואה אותן, לא היה מגיע בעצמו"


העצרת המיועדת למצואי השבת הקרובה תהיה תחת הכותרת "אוהבים את ישראל, מכבדים את זכר רבין".

במנשר המופץ לקראת האזכרה האלטרנטיבית נאמר כי "מדי שנה אנחנו באים לכיכר רבין ביום השנה המאורגן. לוקחים גלולה נגד הקאה ומגיעים. המקום מלא בשלטים וסיסמאות פוליטיות שאם רבין היה רואה אותן, הוא לא היה מגיע בעצמו. הכיכר מלאה בשלטי תמיכה בסרבנות ובשמאל קיצוני   הפוך לגמרי מדרכו של רבין. האנשים העוסקים במלאכת ארגון העצרת פועלים ממניעים טובים, אך עשו במשך 9 שנים את כל הטעויות האפשריות. האירוע בכיכר הפך לנחלת השמאל הקיצוני בלבד ואין שם זכר לדתיים, למצביעי ליכוד ואפילו בקושי למצביעי העבודה".

המארגנים מציינים כי "לכולנו יש חברים שבשנים הראשונות עוד באו לכיכר, ועכשיו הם אפילו לא חושבים על זה, מקסימום שומעים את השירים ברדיו. לכולנו ברור שרצח רבין מסמל הרבה לצד אחד של העם, ולא מסמל כלום לצד השני. עלינו לשנות זאת, והשנה עושים את אחרת".

הכותבים מדגישים כי מדובר בהתארגנות חד פעמית, ולא פוליטית. הם מכנים את עצמם "אנשים שאוהבים את מדינת ישראל, זוכרים את רבין ופועלו ורוצים להעביר מסר של עוצמה מתוך עם ישראל אל המנהיגות שלו".

לדבריהם, "רבין זה לא רק אוסלו   רבין זה אהבת הארץ, זה הקרבה למען המולדת. זו יושרה, זה חספוס, זה דוגרי. זה אדם שלא "הלך לעשות לביתו..." ולא בדק אופציות עסקיות. זה רמטכ"ל מלחמת ששת הימים, זה ראש הממשלה בזמן מבצע אנטבה, זה שר הביטחון שסיים את מלחמת לבנון, זה ראש ממשלה שהלך באומץ לב לנסיון להסדר עם הפלשתינאים. יש מי שחושב שטעה, וזה לגיטימי   אך חובה לכבד רצונו להגיע לשלום אמת. רבין זה אדם שנרצח בשל פועלו,בשל דעותיו, בגלל מה שהוא סימל".

במנשר שהפיצו המארגנים הם כותבים כי "השנה, המרכז האמיתי של עם ישראל   לא הקיצוני משמאל או מימין, ייפגש בכיכר רבין ב-5.11.05 בשעה 20:00, שבוע לפני הפסטיבל המאורגן. לא יהיו שם שירים, ולא יהיו נואמים. יהיו פשוט הרבה מאד אנשים שאכפת להם. זה יהיה ערב של החברה הישראלית כפי שהיינו רוצים לראות אותה   בלי אלימות, בלי שחיתות, בלי פוליטיקה קטנה, בלי קומבינות   ארץ ישראל היפה   לא זו של פעם, אלא זו שיכולה להיות. זה הולך להיות ערב שהארץ עוד לא ראתה כמותו. יש לך הזדמנות להיות חלק ממנו. בשבוע שהאי מייל הזה רץ ברשת האינטרנט   התגובות מדהימות והיענות עצומה. זה הולך להיות מפגן ענק של עם ישראל האמיתי".
