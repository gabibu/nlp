

ביקורת חריפה בוועדת הכספים על ההצעה למכירת 'ביקור חולים'

ועדת הכספים של הכנסת דנה אתמול בבוקר בהצעת כונס הנכסים הרשמי למכור את בית החולים ביקור חולים ומתחה ביקורת חריפה על הצעתו של הכונס, עו"ד שלמה שחר. לפי אתר 02net הוועדה קבעה, כי הצעת הכונס עלולה להוביל למכירת בית החולים כנכס נדל"ן. במקביל, התברר כי אין פיתרון לחובות העבר ותשלומי הפנסיה לעובדים, שכן הרוכשים לא ישאו בחובות העבר ולא סוכם מי יכסה את החובות. כך מדווח העיתונאי החרדי אריה נוב.

מדובר בסכומי עתק: 200 מיליון שקלים של חובות העבר לגורמים שונים, בניהם מס הכנסה, וסכום זהה, לפי ההערכה, שמיועד לממן את תשלומי הפנסיה של עובדי בית החולים לאורך השנים. הסכום שייכנס לקופת ההבראה של בית החולים מהרוכשים החדשים, הוא רק 90 מיליון שקלים. לפי הצעה הזו עולה, כי לא נמצא פיתרון למימון כספי הפנסיה.

ביקורת נוספת שהושמעה בוועדה, מצד הח"כים חיים אורון, ניסים דהן ויעקב ליצמן, מתייחסת לתקופת ההתחייבות של הרוכשים, להפעיל את בית החולים כ'עסק חי'. הועדה דורשת להפעיל את בית החולים לתקופה של 20 שנה (תוך התפשרות להפעיל את בית החולים 10 שנים ולתקופת ניסיון נוספת של 10 שנים, ואחר כך לבחון את רווחיותו שוב). הצעת הרכישה מציעה למכור את בית החולים תוך החייבות של 5 שנים בלבד והעסקת כוח האדם רק 3 שנים בלבד.

במצב הנוכחי, דרשה ועדת הכספים של הכנסת מהכונס, לומר לשופט בית המשפט המחוזי שאמור לאשר את העסקה ביום ראשון, כי היא מתנגדת לה. בנוסף, קרא ח"כ אורון לשר הבריאות והאוצר להתנגד אף הם למכירה בתנאים אלה. ח"כ ליצמן הודיע כי יפנה לשני השרים להביע את התנגדותם לתוכנית.

בתוך כך, ההסתדרות הרפואית וארגון רופאי המדינה פרסמו הודעה חריפה בה קראו לעכב את מכירת ביקור חולים עד שינוהל מו"מ עם העובדים. בהסתדרות הרפואית ובארגון רופאי המדינה יש דאגה רבה לעתיד בית החולים והעובדים בו, לאור תנאי העסקה שהוצגו על-ידי הכונס. בהסתדרות הרפואית אומרים כי בחוזה לא שולבו כל מנגנונים שימנעו מהלך של "ייבוש" בית החולים, שיוביל לסגירתו והפיכתו לנדל"ן מניב. לא נערך כל מו"מ עם הרופאים והעובדים של בית החולים, לא הוסדרו זכויותיהם, אין כל התחייבות כלפיהם, ואף מצוין בבקשה כי קבוצת הרוכשים "לא גילתה עניין" בקידום המו"מ עמם, עד אישור הצעתם בבית המשפט.


