

העיר יבנה זכתה ב- 100 נקודות בתחרות המועצה לישראל יפה וב"כוכב הזהב" לשנת 2005. העיר מועמדת השנה לפרס "דגל היופי" בתחרות הערים היפות והמטופחות בישראל

ועדת שיפוט מטעם "המועצה לישראל יפה" ביקרה ביום ראשון השבוע ביבנה במסגרת תחרות הערים היפות והמטופחות בישראל. ארבעת חברי הוועדה נפגשו לשיחה עם ראש העיר צבי גוב-ארי, סקרו את עבודת העירייה ואגפיה, קיימו סיור ארוך ברחבי העיר ובשכונותיה, ביקרו במוסדות החינוך ובמרכזים ציבוריים והתרשמו מיופיה של העיר.

התחרות "קריה יפה בישראל יפה" הינה כלל ארצית ומקיפה עשרות ערים, מועצות מקומיות ואזוריות. התחרות מתבססת על פרמטרים כגון הטמעת ערכי יופי ואסתטיקה בעיר, יצירת מודעות לאכפתיות סביבתית והעלאת רמת החיים, מניעת מפגעים, רמת הניקיון וחתירה לשימור ערכי טבע ונוף במגזר העירוני. בחודשים האחרונים התמודדה יבנה בבית הערים הגדולות וזכתה במלוא 100 הנקודות, ניקוד שזיכה אותה ב"כוכב הזהב" לשנת 2005. כמו כן, זכתה העיר, זו השנה החמישית ברציפות, בחמישה כוכבי יופי והיא מועמדת לפרס דגל היופי.

ראש העיר, צבי גוב-ארי, המשמש גם כיו"ר איגוד ערים לאיכות הסביבה- דרום יהודה, אמר השבוע כי "פעילות העירייה מוקדשת בסדר עדיפות גבוה לשיפור איכות החיים של תושבי העיר ואחד המאפיינים הבולטים של פעילות זו היא עיר נקייה ומטופחת. תושבי יבנה הם שותפים מלאים בהפיכת עירנו למטופחת ויפה וכמובן עובדי העירייה המסורים שאינם חוסכים מאמץ כדי לעמוד ביעד זה. מחשבה רבה, תכנון ומשאבים מושקעים בטיפוח חזות העיר ובהגברת איכות חייהם של תושבי העיר. כמו כן, אנחנו מקדמים יוזמות ותהליכים לפתרון נושאים, שיש להן השלכה על איכות הסביבה בעיר".

יו"ר וועדת השיפוט, יחיאל משרקי, ציין בתום הביקור כי יבנה נמנית על הרשויות המקומיות בהם מושם דגש מיוחד על שיפור איכות הסביבה וטיפוח העיר תוך רמת שירות גבוהה במיוחד לתושבים.

טקס סיום התחרות ייערך בחודש נובמבר במוזיאון ארץ ישראל בת"א במעמד שר הפנים, חה"כ אופיר פז-פינס, נשיאת המועצה לישראל יפה אורה הרצוג, יו"ר מרכז השלטון המקומי עדי אלדר וראש העיר יבנה צבי גוב-ארי.

