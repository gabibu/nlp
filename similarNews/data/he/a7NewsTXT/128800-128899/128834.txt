

מכון התקנים הישראלי העניק השבוע את תו התקן הראשון לשידות החתלה לתינוק לחברת ט.ל רהיטי תינוקות, אחרי שזו עמדה בדרישות התקן החדש שנכנס לתוקפו לפני כמעט שנה.

תו התקן שניתן מבטיח לצרכן כי כל תהליך הייצור נבדק ואושר על ידי המכון והמוצר עומד בדרישות התקן הישראלי ת"י 5115 המעיד כי המוצר בטוח לשימוש.

לרוכשים, הרי המלצות מומחי מכון התקנים לקניה ושימוש נכונים של יחידות החתלה:

 יש לבדוק כי כל יחידה בעלת סימון בעברית עם פרטי היצרן: כתובתו, סימון מסחרי וכן פרטי היבואן וכתובתו
 יש לבדוק כי המוצר לא נפגם במהלך הובלתו
 לבדוק כי קיימים הוראות שימוש והרכבה בעברית.
 יש לפעול על פי הוראות האזהרה והוראות השימוש
 מידות מינימליות ליחידת החתלה לילדים עד גיל 12 חודשים בקירוב: אורך מינימלי 65 ס"מ, רוחב מינימלי 38 ס"מ
 מידות מינימליות ליחידות החתלה לילדים עד גיל 36 חודשים בקירוב: אורך מינימלי 75 ס"מ, רוחב מינימלי 55 ס"מ
 מומלץ לבצע בדיקה ויזואלית ולוודא שבמוצרים אין פינות חדות, חלקים פגומים, שברים, סדקים, חריצים או חורים עלולים לגרום לפגיעה בילד.
 אם חלק כלשהוא של יחידת ההחתלה ניתן לקיפול, הוא חייב לכלול מנגנון נעילה כזה שימנע קיפול אקראי בזמן השימוש.
 בדקו המצאות מעצורים חלק מהגלגלים ושאכן הם מונעים מהגלגלים להתגלגל.
 השימוש בברגים להידוק ישיר ( כגון ברגי עץ) אסור בחלקים המיועדים לפרוק לשם העברה או אחסון מאחר וחוזק החיבור בפרוק ובהרכבה חוזרים יורד.
 מגירות חייבות להיות מצויידות במנגנון שימנע הוצאה מלאה שלהם מהיחידה באופן אקראי, על מנת לשלול מצב שפתיחה לא זהירה של המגרה תגרום לשליפתה.
 אזור ההחתלה חייב להיות תחום במחסומים. בהתאם למבנה ומידות אזור ההחתלה קובע התקן את גובה המחסומים והאם נדרשים מחסומים משני צידי אזור ההחתלה או שלושתם. המחסומים יהיו מחוברים היטב ליחידה.
 מומלץ לבצע מידי פעם בדיקה חזותית ולוודא שאין שברים, סדקים, חיבורים רופפים וכד'.



