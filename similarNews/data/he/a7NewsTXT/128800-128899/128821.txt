

גורמים בחיל האוויר מתריעים מפני שימוש במטוסי אולטרה-לייט קלים ובמצנחים ממונעים להתקפת טרור, ומבקשים להגביל את השימוש בהם על-ידי גורמים אזרחים

חיל האוויר מגביר את המאבק למען מיסוד השימוש במצנחים ממונעים ובמטוסי אולטרה-לייט בארץ. זאת, בעקבות התראות על אפשרות שהפלשתינאים ישתמשו בכלי הטיס למתקפות טרור. "אין בידי יחידות הבקרה התרעה ספציפית בנושא", אמר לשבועון הצבאי "במחנה", ראש ענף תעבורה במפקדת יחידות הבקרה, סא"ל מ'. "עם זאת, כדי להתמודד עם הסכנות, אנחנו משפרים כל העת את ההיכרות עם כל מה שקורה באוויר בתחום המצנחים ומטוסי האולטרה-לייט שהם אופציה פשוטה מאוד לטרור".

מקרה כזה אירע בחג סוכות האחרון כשלאוויר הוקפצו מסוקי צפע בעקבות מטוס אולטרה-לייט בלתי מזוהה, שטס לכיוון ערד בגובה 7,000 רגל. כשהגיעו המסוקים למטוס, התברר כי מדובר בכלי טיס אזרחי, והטייס אולץ להנחית אותו באזור עין יהב. עלות הקפצת המסוקים לקופת חיל האוויר מוערכת ביותר מ-20 אלף שקל.

"יש הזנקות רבות של מטוסי חיל האוויר בעקבות כלי טיס בלתי מזוהים, שאין לנו קשר עמם ואנחנו לא יכולים לברר במי מדובר", אומר סא"ל מ'. "אין נהלים ברורים בנושא. לא צריך רישיון על מנת להטיס מצנח או מטוס קל כזה. כל גורם יכול בקלות להשתמש בכלים האלה, ולכן אנו לא לוקחים סיכונים. אנחנו מתייחסים לכל טיסה לא מתואמת וידיעה כאל איום טרור אווירי".

בעקבות המצב הבעייתי, החלו באחרונה בחיל האוויר לגבש נהלים ברורים, לפיהם אפשר יהיה לתבוע אישית אזרחים אשר טסו ללא תיאום וגרמו להקפצת כלי טיס צבאיים ללא צורך. בימים אלה מנסים גורמים בחיל האוויר להגיע להסכמה עם מנהל התעופה האזרחי בנוגע לגיבוש הנהלים על מנת להסדיר את הטיפול בתופעה. בחיל האוויר מקווים כי על ידי כך יצליחו לצמצם את מספר המקרים שבהם מוקפצים מטוסים בגלל כלי טיס קלים.




