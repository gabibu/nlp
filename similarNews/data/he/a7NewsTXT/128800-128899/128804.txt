

המימון לפעילויות החינוך מרכז רבין מגיע ברובו מתקציב ממשלת ארה"ב. קרוב לחמישה מיליון דולר הועברו לפעילויות החינוך של מרכז רבין, כך טוען אתר חדשות MSN. גם גרמניה ונורבגיה הקציבו 700 אלף דולר כל אחת

המימון לפעילויות החינוך של מרכז רבין מגיע ברובו מתקציב ממשלת ארצות-הברית. קרוב לחמישה מיליון דולר הועברו ממחלקת המדינה לפעילויות החינוך של מרכז רבין, כךטוען אתר חדשות MSN .

מנכ"ל מרכז רבין, יוסי לחמני, מסר לחדשות MSN כי גם ממשלות גרמניה ונורבגיה הקציבו לטובת המרכז 700 אלף דולר כל אחת. כשהתבקש להשיב למה שימש הכסף, סירב לענות לשאלות.

לחמני טען כי אינו רואה בעיה בכך שכסף של ממשלות זרות מממן פעילויות חינוך בישראל. "ביקשנו שהכסף האמריקני יממן את הקמת משכן הקבע החדש", אמר. "לצערנו, הממשל יכל להעביר את הכסף רק באמצעות סעיף מסוים המוגבל לפעילות חינוך".

"מרכז יצחק רבין לחקר ישראל" הוקם בישראל בשנת תשנ"ז על פי חוק מיוחד, ומטרות המרכז הוגדרו בו, שהן "להטמיע את ההכרה כי רצח רבין הוא מאורע מכונן בחיי החברה הישראלית, ולפעול נגד הניסיון לטשטש את הנסיבות שגרמו לו; לפעול בכל שדרות החברה הישראלית כדי להטמיע את ערכי הדמוקרטיה; לעודד מעורבות חברתית ואחראית בכל מגזרי החברה".

במרכז רבין אומרים כי בשנה האחרונה הם הצליחו להגיע לקהלי יעד רבים, כגון צה"ל, מג"ב, משטרת ישראל ומערכת החינוך. בין השאר, הפיק המרכז חוברת שנכתבה עבור מערכת הביטחון לקראת תוכנית ההינתקות ונשאה את השם: "ללכת יחד, מחובה למחויבות".

בעוד שממשלות זרות תרמו לפרויקטים חינוכיים, במרכז רבין השקיעו מאמץ רב בשנים האחרונות לגיוס כספים נוספים למימון הקמת משכן הקבע החדש, שהוקם סמוך לאוניברסיטת תל אביב. לשם כך הקימו עמותה ייחודית, בראשה עומד חתנו של יצחק רבין המנוח, עו"ד אבי פילוסוף. רעייתו, דליה רבין-פילוסוף, עומדת בראש המרכז על שם אביה.

המשכן המפואר, יש אומרים המגלומני, שתוכנן בידי האדריכל הישראלי בעל המוניטין הבינלאומי, משה ספדיה, ייחנך בטקס רב רושם במסגרת האירועים לציון עשור לרצח ראש הממשלה. ממרכז רבין נמסר, כי "המשכן מבוסס על דגם הספריות הנשיאותיות האמריקניות, תוך התאמתו למציאות הישראלית של ימינו ולרוח הישראלית ההיסטורית. הוא יורכב ממוזיאון, מארכיון, ממכון מחקר אקדמי וממחלקת חינוך".

מדינת ישראל תרמה את הקרקע היקרה מעל שדרות רוקח בצפון תל אביב, עליה יוקם המשכן החדש. לטקס חנוכתו יגיעו ראשי מדינות בעבר ובהווה, בראשם נשיא ארצות-הברית לשעבר, ביל קלינטון. האורחים ישתתפו בארוחת ערב חגיגית שגם היא תהווה "ערב התרמה להשלמת הקמת המשכן". בנוסף לארוחה ולתוכנית האומנותית ייחנכו במקום שני גנים. האחד לזכר חוסיין מלך ירדן, והשני על שמם של ביל והילרי קלינטון.

מנכ"ל מרכז רבין, יוסי לחמני, מסר לחדשות MSN, כי עד כה גייסה "העמותה להקמת מרכז רבין" 20 מיליון דולר. מרבית הכסף משמש להקמת המשכן, חלק קטן מהסכום מיועד למימון העצרת השנתית בכיכר רבין. לחמני מסר כי כמעט כל הכספים גויסו בארצות-הברית בידי "אגודת הידידים האמריקנית של מרכז רבין". לחמני סירב לפרט את שמות התורמים. לטענתו, רבים מהם אינם מעוניינים בחשיפת שמם.

בעוד שאר השמות חסויים, זהות אחד התורמים ידועה. לפני כשנתיים וחצי סיפרו דליה רבין-פילוסוף ואחיה יובל על פגישתם עם נשיא ארצות-הברית לשעבר, ג'ורג' בוש האב. לדבריהם, "תוך כדי השיחה קם הנשיא ממושבו, ניגש לשולחן עבודה בלשכתו, שלף פנקס שיקים, ובו במקום רשם המחאה אישית   תרומה מכובדת למרכז יצחק רבין".

"אגודת הידידים של מרכז רבין בארה"ב" דומה למפגש מחזור של שרי החוץ האמריקנים. בהנהלתה יושבים בין השאר ג'יימס בייקר, וורן קריסטופר והנרי קיסינג'ר. קשריהם הטובים של מזכירי המדינה לשעבר סייעו בוודאי להחלטתה של מחלקת המדינה האמריקנית להעביר השנה למרכז רבין כמעט חמישה מיליון דולר.

במרכז רבין סירבו לענות לפניות חדשות MSN ולפרט את הפרויקטים החינוכיים שמומנו בידי הממשל האמריקני. דובר המרכז, משה דבי, אמר לחדשות MSN: "תפרסמו מה שאתם רוצים. אנו לא מוכנים לענות לשאלות נוספות".

ממשרד האוצר נמסר לחדשות MSN כי התמיכה הממשלתית המקורית במרכז יצחק רבין בשנת 2005 עמדה על 5.1 מיליון שקל. בעקבות קיצוץ רוחבי במשרדי הממשלה קוצצו 100 אלף שקל מסכום זה. באוצר מסרו עוד כי בנוסף לתקציב הרגיל, אישרה הכנסת לפני חודשים אחדים להעביר למרכז רבין הלוואה בסך חמישה מיליון שקל, שתקוזז מתקציביו בשנים הקרובות. חברי הכנסת, שהגדירו את ההלוואה כ"תגבור תקצוב מרכז רבין", החליטו במקביל להעביר 800 אלף שקל למרכז על שם מנחם בגין.

במרכז רבין לא מסתפקים ב"תגבור התקצוב" ומעוניינים בסיוע נוסף. למרות התנגדות משרד האוצר ומספר חברי כנסת, עברה לפני חודשים אחדים בקריאה טרומית הצעת החוק של חברי הכנסת גלעד ארדן (ליכוד) ואפרים סנה (עבודה) להענקת פטור ממסים למרכזי ההנצחה לזכרם של מנחם בגין ויצחק רבין.

ההצעה, שזוכה לתמיכת הממשלה, קובעת כי "כל עסקה של מרכזי בגין ורבין וכל נכסיהם, יהיו פטורים מכל אגרה, ארנונה, מס בולים, היטל או כל תשלום חובה אחר המשתלם למדינה או לרשות מקומית". ארדן טען בדיון כי התיקון נדרש, "מאחר שתשלומי החובה, ובעיקר הארנונה העירונית, פוגעים בתקציב המרכזים וגורעים מיכולתם לפעול". להערכת ארדן, מתן הפטור למרכז רבין יעלה למדינה פחות מחמישה מיליון שקל, ועלותו תמומן מכספי הרזרבה הכללית במשרד האוצר.

בדיון בנושא הזהירו חברי הכנסת יוסי שריד, חיים אורון (יח"ד), ואברהם בייגה שוחט (עבודה), כי מדובר בעסקה פוליטית שרקמו שתי המפלגות הגדולות, ובפרצה מסוכנת שעלולה לעלות לקופת המדינה ממון רב, זאת מכיוון שכיום אפילו בסיסי צה"ל או מוסדות חשובים אחרים דוגמת "בית התפוצות" אינם פטורים מתשלום ארנונה. למרות האזהרות, החליטה הכנסת להעביר את ההצעה לדיון בוועדת הכספים.


