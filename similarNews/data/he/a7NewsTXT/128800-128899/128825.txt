

במסגרת פעילויות בנק-הפועלים למען הקהילה החליט הבנק להפעיל את פרוייקט "פינה חמה" במסגרתו מוצבות כ-1500 כורסאות-מיטה במחלקות הילדים של 26 בתי-חולים בכל רחבי הארץ

המיטות-כורסה נועדו לאפשר שהות נוחה ורצופה של ההורים בצמוד למיטות ילדיהם המאושפזים בבתי-החולים.

במחלקת הילדים בביה"ח לוינשטיין למשל, משוקמים ילדים שנפגעו קשה מתאונות דרכים, תאונות בבית, פיגועי טרור או המשתקמים ממחלות קשות. הם עוברים טיפולים רב מערכתיים במשך תקופה ארוכה, עד לחזרתם לבית, למסגרות לימודיות ולקהילה. פרופ' יעקב הרט מנהל ביה"ח לוינשטיין: "אנו מוקירים את תרומת בנק הפועלים, ומודים לכם על המחווה. בית חולים לוינשטיין הוא בי"ח שיקומי, הידוע בארץ ובעולם, והילדים שוהים במחלקה תקופה ארוכה. במהלך חודשים ארוכים אלו, בי"ח לוינשטיין הוא כבית עבורם. תרומת הכורסאות לרווחת הורי הילדים, חיונית ביותר לילדים ולבני משפחותיהם".

הורים שילדיהם מאושפזים נאלצים להתמודד עם קושי פיזי וטכני, לשהות לצד הילד 24 שעות ביממה. פרויקט "פינה חמה" יפתור את הקושי: בנק-הפועלים תורם כ-1,500 כורסאות-מיטה, אשר תוכננו לתת מענה למצוקת השהות של ההורים ליד מיטות ילדיהם. הכורסא-מיטה מוצבת בצמוד למיטת הילד. במשך היום היא משמשת ככורסא נוחה לישיבה ולנמנום, ובלילה היא נפתחת למיטה, כך שההורה יכול לישון לצד הילד.

מלבד רכישת כורסאות המיטה והצבתן בבתי-החולים, קיבלו עליהם עובדי הבנק לפעול בהתנדבות במחלקות הילדים של בתי-החולים בהם יופעל פרויקט "פינה חמה". הם יבקרו במחלקות, ישוחחו עם הילדים המאושפזים והוריהם, ויסייעו להם ככל הניתן.

משנה למנכ"ל בנק הפועלים, מר שלמה בר און, אומר כי "פרויקט "פינה חמה" הוא שלב נוסף במסגרת מדיניות המעורבות והסיוע של הבנק ועובדיו במגוון תחומי החיים של אזרחי המדינה. הפרויקט הנוכחי הוא ביטוי של אהבה ורצון להקל על הילדים המאושפזים והוריהם בשעותיהם הקשות בבתי-החולים, כל עוד הם נאלצים לשהות שם".

