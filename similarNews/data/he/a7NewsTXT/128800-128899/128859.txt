

אזרח הולנדי ממוצא מרוקני, שנעצר לפני כשבועיים במהלך מבצע מיוחד, חשוד שתכנן להפיל מטוס של חברת "אל-על" בנמל התעופה הבינלאומי סכיפהול באמסטרדם. כך חשפה תוכנית הטלוויזיה ההולנדית "נובה".

שירותי הביטחון של הולנד עצרו את סמיר עזוז, בן 19, אזרח הולנדי ממוצא מרוקני, בחשד שעמד בראש חוליית מחבלים שתכננה להפיל מטוס אל-על בשדה-התעופה סחיפהול. כך חשפה תוכנית הטלוויזיה ההולנדית "נובה".

תוכנית הטלוויזיה ההולנדית ציטטה מסמך סודי של משטרת הולנד שנכתב בחודש אוגוסט ובו נמסר כי עזוז ושותפיו "מתכננים להפיל מטוס של 'אל-על' מהאוויר".

על פי הדיווח בתוכנית, במסמך שנמסר למשטרת אמסטרדם נכתב כי קבוצתו של עזוז הצליחה לגייס שני פעילים נוספים, העובדים בחברת "פדרל אקספרס", שיאספו מידע מודיעיני ויסיירו בשדה התעופה סכיפהול.

שותפיו של עזוז, כחמישה פעילים, פעלו להשיג חומרי נפץ וכלי נשק נוספים בהם רובי קלצ'ניקוב, אקדחים וחומרי נפץ.

בחודש אוקטובר גילתה משטרת אמסטרדם את צילומי צוואתו של סמיר עזוז. "אוסאמה בן-לאדן ואבו-מוסעב זרקאווי הזהירו אותכם בעבר, אבל בהולנד יש ממשלה צלבנית שתומכת בנשיא בוש", נשמע עזוז אומר בקלטת שהשאיר. "אזרחי הולנד נחשבים לחיילים כיוון שהם בחרו את הממשלה, בעזרת אללה אנחנו ננקום בהם ונשפוך את דמם כאן, כפי שהם סייעו לעשוק את המוסלמים בישראל".
