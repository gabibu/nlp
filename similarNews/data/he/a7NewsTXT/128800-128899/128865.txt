

בית משפט השלום בירושלים דחה ביום שישי את בקשת המשטרה להאריך את מעצרו של יונתן יוסף, נכדו של הרב עובדיה. השופט הורה לשחררו למעצר בית של ארבעה ימים.

יוסף טען כי קצין מודיעין במשטרת ירושלים יחד עם סוכן סמוי של המשטרה העלילו עליו, וזאת משום שהוא התלונן נגדם.

מקורביו של יונתן יוסף, נכדו של הרב עובדיה יוסף, אומרים בשיחה לערוץ 7 כי לא הייתה כל עילה למעצרו וכי ההתנכלויות נגד יוסף אינן דבר חדש כלל. הם טוענים כי בזמן האחרון התנכלו אליו מספר פעמים בלשים ממשטרת 'מגרש הרוסים' בירושלים. את הסיבה להתנכלויות הסבירו מקורביו בפעילותו למען ארץ ישראל - בפרט בתקופה האחרונה בה פעל רבות נגד ההתנתקות.

כדוגמא לכך סיפרו מקורביו, כי רק לפני חודשיים נעצר יוסף בחשד כי ניקב צמיגים של ניידת משטרה, אז ביקשה נגדו התביעה עונש של חצי שנה מאסר בפועל. לאחר מכן שוחרר יוסף מחוסר ראיות, עובדה המעידה על נקיות כפיו. על פי טענת מקורביו, כעת ממשיכה המשטרה באותה סידרה של התנכלויות, רק שהפעם שונתה צורת האליבה למעצר ובמקום לתלות את מעצרו בפעילות פוליטית, בחרו במשטרה בעבירה על-פוליטית.

יצויין כי בעבר היה יונתן יוסף פעיל מרכזי בארגון כ"ך ואף נעצר מספר פעמים במהלך פעילותו בארגון בחשד לארגון פעולות נגד החוק והחזקת אמצעי לחימה.
