

שר החוץ, סילבן שלום, העריך כי בשבוע הבא יוחלט האם להוריד את רמת הכוננות שהוכרזה בישראל בעקבות המלחמה בעיראק.

השר שלום הוסיף בתשובה לשאלות כתבים לפני פגישה עם הממונה על שגרירות ירדן בישראל, מאזן טאל, במשרד החוץ בירושלים: "אין ספק כי ככל שעובר הזמן הסכנה חולפת, אבל לא ניתן לומר שהסכנה חלפה. בשבוע הבא נהיה הרבה יותר חכמים כדי לבוא ולהחליט האם רמת הכוננות צריכה לרדת, אם לאו".

כתב עתי"ם מציין כי שלום ואורחו דנו בהתפתחויות באזור על רקע המלחמה בעיראק וכן במצב ברשות הפלשתינית על רקע מינויו של אבו מאזן לתפקיד ראש ממשלה ברשות הפלשתינית, לקראת הרכבת ממשלתו. בנושא מפת הדרכים אמר שר החוץ לטאל כי ממשלת ישראל מחוייבת על פי קווי היסוד שלה לקידום תהליך השלום.

השר שלום הביע תקווה להידוק היחסים ושיתוף הפעולה בין ישראל לירדן.
