

ראשי השלטון המקומי מאיימים לפתוח בשביתה כללית ללא הגבלת זמן בשבוע הבא במחאה על התוכנית הכלכלית. במקביל יפתחו ערוץ הדברות מול הממשלה. גם מועצת יש"ע תצטרף כנראה לשובתים בעיקר בשל ביטול הקלות המס.

בכינוס חירום של ראשי הרשויות המקומיות בתל-אביב הוחלט היום כי הרשויות המקומיות יפתחו בשורה של צעדי מחאה, שמטרתם לסכל את כוונת הממשלה לבצע את התוכנית הכלכלית.

בכינוס הוחלט כי במקביל לנסיון לקיים הידברות עם הממשלה בכל הקשור בסעיפים שפוגעים בשלטון המקומי, יתבצעו שורה של צעדי מחאה הכוללים, בין השאר, גם השבתה כללית של כלל השירותים העירוניים, החל מיום שלישי הקרוב וללא הגבלת זמן.

ממרכז השלטון המקומי נמסר כי השבתת השירותים העירוניים תכלול גם את כלל מערכת החינוך, שירותי הרווחה, איסוף אשפה, תברואה, הנדסה ושירותים עירוניים נוספים.

בכינוס הביעו ראשי הרשויות המקומיות זעם רב על תוכנית הקיצוצים של הממשלה והודיעו כי בכוונתם לנהל מאבק חסר פשרות במה שכינו ראשי הרשויות המקומיות "התוכנית לריסוק המעמרכת החברתית בישראל".

יו"ר מרכז השלטון המקומי, עדי אלדר, אמר היום כי הוא שבע רצון מהחלטתם של ראשי הרשויות המקומיות לנהל מאבק קשה בתוכנית החיסול של השירותים החברתיים שאותה קיבלה הממשלה, ואמר כי "ראשי הרשויות המקומיות לא יניחו הפעם לממשלה עד שזו תחזור בה מכוונה לרסק כליל את מה שנשאר ממדיניות הרווחה".

אלדר הודיע כי השלטון המקומי ישתף פעולה עם ארגוני העובדים ועם הארגונים החברתיים האחרים שנאבקים בתוכנית הגזירות הכלכלית, ואמר כי "ראשי הרשויות המקומיות יחסמו בגופם את הממשלה אם זו תתעקש לבצע פגיעה כה חמורה בתושבי הרשויות המקומיות".

אלדר ציין כי להערכתו המדובר במאבק "מתגלגל" וכי בנוסף להשבתה הוא צופה שראשי הרשויות המקומיות יובילו צעדי מחאה חמורים נוספים.

יישובי יש"ע צפויים להצטרף לשביתה הכללית המתוכננת ביום ג' במשק בשל הגזירות הכלכליות.

ביום ה' קיימה הנהלת מועצת יש"ע דיון חירום בנושא הגזירות הכלכליות והשפעתם החמורה על מתיישבי יש"ע, כשהנקודה העיקרית עליה הם מתכוונים להאבק היא הורדת ההטבה של 5% במס-הכנסה.

דברים נוספים שיעמדו על הפרק במאבק הם אי-קיצוץ הכספים המגיעים לרשויות, ההכרחיים להסעות ממגונות לילדים ותוכנית הגנת היישובים, בה תוכנן לגדר את היישובים לאחר חדירות חוזרות ונשנות של מחבלים ליישובים אלה.

דובר מועצת יש"ע יהושע מור-יוסף אמר כי כיום אין אף יישוב מגודר במועצה, ובשל הגזירות הכלכליות המתוכננות לא יהיה כסף ליישום התוכנית "איזור בטחון מיוחד".
בנוסף אמר מור-יוסף, כי הובטח גם לשדרג את רמת המיגון לחיילים, וגם לזה כנראה לא ימצא כסף.

ביום א' הקרוב יתקיים דיון חירום נוסף, בו ישתתפו כל 23 ראשי הרשויות. הנהלת מועצת יש"ע מצפה שראשי הרשויות יצטרפו לשביתה הכללית הצפויה ומקווים לפתוח במאבק לביטול הגזירות, בטענה כי מתיישבי יש"ע מקופחים.
