

הממשלה, במסגרת התוכנית הכלכלית שאושרה אתמול, החליטה על מהלך רחב היקף של איחוד רשויות מקומיות, בתהליך חקיקה, כך מוסר דובר משרד הפנים.

הדובר מדגיש בדבריו כי היעד באיחוד הרשויות הינו לצמצם את 266 הרשויות המקומיות הקיימות היום ל- 155-200 רשויות מקומיות.

שר הפנים, אברהם פורז, הדגיש בפני הממשלה אשר קיבלה עמדתו, את החשיבות הרבה שהוא מייחס להשמעת טיעונים של הציבור והרשויות המקומיות- טרם גיבוש סופי של מפת הרשויות החדשה, אשר תבוא, כאמור, לידי ביטוי בחוק.

לדעת השר פורז, איחוד הרשויות המקומיות יאפשר חיסכון משמעותי במשאבים, אפשרויות תכנוניות חדשות, מיצוי יתרונות לגודל והגברת הרווחה לתושבים.

"מהלך איחוד הרשויות מקבל משנה תוקף בעת קשה זו של קיצוצים עמוקים בשלטון המקומי, המחייבים את כל המערכות בהתייעלות ובחשיבה פתוחה ויצירתית - כדי שנוכל להפוך תקופה זו כמנוף לצמיחה", הוסיף השר.

השר פורז הנחה את מנכ"ל המשרד, מרדכי מרדכי, לגבש בימים הקרובים תכנית פעולה ליישום ההחלטה.
