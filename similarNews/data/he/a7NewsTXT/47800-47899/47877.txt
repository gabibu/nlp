

הלובי החקלאי בכנסת החליט לצאת למאבק "לביטול הגזירות שמבקשת הממשלה להטיל על החקלאות במסגרת התוכנית הכלכלית".

חברי הלובי בראשות ח"כ אבשלום וילן (מר"צ) נפגשו עם שר החקלאות ישראל כץ ודנו עימו על השפעת הגזירות בתוכנית הכלכלית על החקלאות בישראל.

חברי הלובי תבעו מהממשלה להשהות את ההחלטה על יקור מחירי המים עד לקבלת מסקנות וועדת פיינרמן שמונתה לבחון ולקבוע את מחירי המים זאת כדי לבסס את מחירי המים על פי העלות האמיתית של הפקתם ואספקתם למגזרים השונים באוכלוסיה ולא באופן שרירותי.

שר החקלאות ישראל כץ אמר בדיון כי שוחח עם ראשי משרד האוצר לגבי התוכנית הכלכלית והוא מעריך כי לאוצר יהיה קושי רב להוציא אל הפועל את הגזירות על המגזר החקלאי. יחד עם זאת ציין כי יש בכוונתו להמשיך ולהאבק נגד ישום גזירות אלה.

הוסכם כי חברי הלובי יפגשו עם ראש הממשלה, שר האוצר ובכירי משרדו וכן עם שרים נוספים בממשלה כדי להציג בפניהם את את ההשלכות הקשות שעלולה לדבריהם התוכנית הכלכלית לגרום לחקלאות.

במקביל הוחלט על פתיחת מאבק ציבורי להצלת שירות ההדרכה והמקצוע, הקרן לביטוח נזקי טבע ומינהל המחקר החקלאי שאמורות להיפגע קשהב בתוכנית הכלכלית החדשה.
