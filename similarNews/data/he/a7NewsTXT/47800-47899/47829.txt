

כוחות היבשתיים של ארה"ב אינם מסוגלים כעת לפתוח במערכה נגד הדביזיות של משמר הרפובליקה המקיפות את בגדד. הסיבה לכך אינה סופות החול שהשתוללו באזור בימים האחרונים אלא העובדה שאין לצבא ארה"ב מספיק כוחות סמוך לבירה העירקית כדי לבצע את המתקפה.

הקרב היבשתי בין כוחות ארה"ב ודביזיות משמר הרפובליקה של סדאם חוסיין מסביב לבגדד עדיין רחוק מביצוע. הסיבה אינה סופות החול, כפי שרבים מעדיפים לחשוב אלא העובדה שהכוחות האמריקנים באיזור בירת עיראק דלילים.

כתב עתי"ם מציין כי ארה"ב תבקש לכתוש את כוחות משמר הרפובליקה מהאוויר בימים הקרובים כדי לפגוע בהם בצורה קשה ככל האפשר וגם להרוויח את הזמן שכל כך דרוש לה כדי לצבור כוחות משמעותיים יותר באיזור בגדד, שעושים את דרכם בים לכיוון סעודיה או כווית.

מדרום לבגדד נמצאת אך ורק הדביזיה הממוכנת 3 של צבא ארה"ב ובה 4 חטיבות. מדרום מערב לבגדד משתרכת לה הדביזיה המוטסת ה-101 היוקרתית של צבא ארה"ב ובה שלוש חטיבות. יתכן כי תתמקם ממערב לבגדד אך יתכן כי תמשיך צפונה כדי לבסס מאוחר יותר את תקיפת הבירה העיראקית מכל הכיוונים.

שני כוחות אלה הם היחידים שמסוגל צבא ארה"ב להעמיד כרגע לרשות הקואליציה באיזור בגדד. הדביזיה המוטסת ה-82 של המארינס האמריקני עוד עושה דרכה הרבה מאחור ועדיין לא ברור היכן תמוקם ומתי תגיע לחזית.

על מפקד גייס 5 האמריקאי, שיוביל את הדביזיות האמורות להמתקפה על כוחות משמר הרפובליקה מדרום לבגדד, יהיה לחכות לדביזיה אחת נוספת לפחות, שהיתה אמורה להגיע דרך טורקיה, אך בשל הסירוב הטורקי נאלצת לעשות את הדרך הארוכה למפרץ הפרסי דרך תעלת סואץ. עד שכוחות נוספים אלה יפרקו את ציודן- בסעודיה או בכווית- ויגיעו לאיזור בגדד יעברו לפחות עוד 10 ימים. מדובר בכוח גדול הכולל אלפי כלים משוריינים, שהזמן הדרוש לו להתארגנות ארוך מאוד. כליו המשוריינים יגיעו
באוניות ענק. הלוחמים יגיעו במטוסים מארה"ב.

ביממות האחרונות החל, כאמור, חיל האוויר האמריקני באמצעות מטוסים ומסוקים לפגוע בכוחות משמר הרפובליקה ובעיקר בדביזיית "אל מדינה" שמדרום לבגדד. גם פעילות זו, המתבצעת בחסות עליונות אמריקנית מוחלטת באוויר, מתעכבת בשל סופות האבק באיזור בגדד. לארה"ב ובריטניה מעל 1000 מטוסי קרב ומסוקי תקיפה מכל הסוגים.

בדרום עיראק מתנהלים העניינים, לשם שינוי, כמתוכנן. דביזיה מס' 1 של המארינס האמריקני השתלטה על נאסרייה שמצפון מערב לבצרה. איזור זה מהווה נקודת מפתח במערכה. הכוחות האמריקנים שינועו לבגדד בעתיד הקרוב יצטרכו לעבור על הגשרים שעל נהר הפרת, הנמצאים בתוך העיר.

על בצרה ישתלטו בקרוב חטיבת השריון מס' 7 וחטיבת קומנדו של צבא בריטניה, שהשתלטו כבר על מרחב העיר ומחכים לראות מה יעלה בגורל "המרד" נגד סדאם חוסיין בעיר, כפי שדווח ביום ג'. כוחות אלה השתלטו לפני כן על עיר הנמל אום קאסר ועל כיסי ההתנגדות האחרונים בה. הבריטים יצטרכו ליטול על עצמם מעתה את המשימה לשמור על כוחותיהם ואת המשימה ההומניטרית של אספקה לבצרה, שחלק גדול מתשתית אספקת המים בה נהרס. האספקה תגיע דרך נמל אום קסר- הגישה
היחידה בעירק למים עמוקים.

הכוחות הבריטיים הצליחו במהלך הלחימה באזור להכניע את דביזיה 51 ודביזיה 11 מגייס 3 העיראקי. לגייס זה נשארה עוד דביזיה אחת בלבד.

יחד עם זאת העדיפו האמריקנים והבריטים לא לפגוע בשאר הגייסות של הצבא העיראקי, ככל הנראה כדי לא לשלול מהעיראקים את היכולת להגן על עצמם מפני הטורקים והאירנים אחרי החיסול המיוחל של דביזיות משמר הרפובליקה ביום שאחרי הנצחון האמריקאי.

כך מצאו את עצמם גייס 4 במרחב העיר חי וגייס 2 במרחב העיר כות (בדרום מזרח עיראק) שלמות יחסית. בצפון עיראק עדיין שוהים גייס 5 במוסול וגייס 1 באיזור שבין סולימיאה וכירכוך. מולם עומדים בנתיים בעיקר כוחות כורדיים.

האסטרטגיה האמריקנית בתחילת המלחמה דגלה בהפצצות על בגדד שיכניסו להלם את העיראקים. כינוי ההפצצות היה shock & awe. מסתבר עתה כי רק פחות ממחצית הגיחות במסגרת ההפצצות הללו יצאו לפועל. לכן לא הצליחו עוד האמריקנים להוציא משיווי משקל את העם העיראקי ואת הנהגתו.
עבודה זו יהיה עליהם לבצע בעתיד הקרוב.
