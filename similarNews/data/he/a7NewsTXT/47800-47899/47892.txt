

למעלה מ- 16 מיליון דולר מכספי תרומות החירום שגויסו על ידי אחוד הקהילות היהודיות בצפון אמריקה (UJC) הועברו לישראל לצורכי היערכות החירום.

קמפיין החירום שהקיף את הפדרציות היהודיות בארה"ב ובקנדה, החל לפני כשנה ביוזמת ארגון ה- UJC לאחר הפיגוע במלון "פארק" בנתניה. כשארה"ב הכריזה כי בכוונתה לתקוף את עירק הוחלט לייעד חלק מהסכום שנאסף לטובת היערכות העורף הישראלי.

הכסף חולק בין שלושה תחומים: רכישת ציוד חיוני לשעת מלחמה עבור בתי החולים,רכישת ציוד מיגון לעורף והפעלת פרוייקטים שונים המסייעים לאוכלוסייה להתמודד עם חרדות. בכסף זה מומנה בין היתר הכנתם של חדרים אטומים עם מסנני אוויר עבור אוכלוסיות ייחודיות, רכישת 7,500 ביפרים עבור אוכלוסיית החירשים בישראל, רכישת 60 אוהלי אב"כ מיוחדים בעלות של כ- 90 אלף דולר עבור נכים קשים.

"התרומות הועברו על סמך המלצות פיקוד העורף ומשרד הבריאות ובשיתוף הסוכנות היהודית והג'וינט", מסר נחמן שי מנכ"ל UJC ישראל. לדבריו "ההתגייסות של יהדות ארה"ב בשנתיים האחרונות היא מדהימה ומעבירה הרגשה של משפחה אחת גדולה. התרומות שלהם, שיכולות להציל נפשות במקרה של מלחמה, מוכיחות את זה".
