

מקורות ערביים מדווחים על הרוגים רבים בבגדד המופצצת. טיל עיראקי יורט מעל כווית סיטי. בכיר אמריקני: "נגביר את פעולותינו בשעות הקרובות". קרבות בין הדוויזיה האמריקנית ה3 לבין שריון ממשמרות הרפובליקה באזור כרבלא שבדרום.

כוחות ארה"ב ובריטניה מתכננים להגביר את פעולותיהם בעיראק עם השיפור במזג האוויר, כך אמר בכיר אמריקני במטה הפיקוד המרכזי בקטאר.

"תראו אותנו מגבירים את פעילותינו בשעות ובימים הקרובים, זאת במקביל להשתפרות במזג האוויר", אמר הבכיר.

תחזית מזג האוויר לשלושת הימים הבאים צופה "שמים בהירים ללא גשם", אמר הבכיר, זאת לאחר סופות החול הקשות שהשתוללו במהלך השבוע ופגעו בהתנהלות הכוחות היבשתיים.

ביום שלישי אמר גנרל אמריקני כי הרוחות העזות וסופות החול והרעמים, פגעו קשות בכוחות האמריקנים ובבעלי בריתם, למרות שלא מנעו מתקפות אוויריות מונחות לוויינים

ארה"ב הצניחה כ-1,000 חיילים בצפון עיראק, ואלה השתלטו על שדה תעופה הנמצא באיזור הנמצא תחת שליטה כורדית.

החיילים, המשתייכים לחטיבה המוטסת 173, השתלטו על שדה התעופה ובכך הכשירו את הקרקע לפריסתם של טנקים וכלי רכב משוריינים.

באיזור כרבלא כ70 ק"מ מבגדד מתנהלים קרבות קשים בין כוחות הקואליציה לחיילי משמרות הרפובליקה שיצאו לקראתם מבגדד. מדובר בשיירה גדולה המונה כ-1,000 כלי רכב צבאיים, ובהם טנקים ושיריוניות של משמר הרפובליקה.

ג'ון אלטמן, קצין מודיעין בחטיבה הראשונה של דיוויזיית החי"ר ה-3 האמריקנית, אמר כי כ-1,000 מחיילי העלית של משמר הרפובליקה וכוחות מיליציה התומכים במשטרו של סדאם חוסיין התקדמו לכיוון הכוחות האמריקניים הפרוסים בנג'אף, בסאמאווה, כ-300 ק"מ דרומית-מזרחית לבגדאד, ובנאסיריה, כ-350 ק"מ דרומית-מזרחית לבירה העיראקית.

דובר צבאי בריטי במטה הפיקוד המרכזי בקטאר, אמר הבוקר, כי כוחות הקואליציה הלוחמים בעיראק השמידו את רוב הטנקים והנגמ"שים בשיירה עיראקית שניסתה לצאת את העיר הדרומית בצרה.

הדובר ציין כי על פי דיווחים ראשונים מהשטח, "רוב כלי הרכב שהיו בשיירה, הושמדו בקרב שהתחולל בשעות הלילה".

השיירה העיראקית, בה היו, על פי הערכה בין 70 ל-120 כלים כבדים, הותקפה על ידי מטוסי קרב וכוחות ארטילריה אמריקנים ובריטים כאשר ניסתה לצאת את בצרה לכיוון דרום.

צלם טלוויזיה שצורף לכוחות הנחתים הבריטים, אמר כי לא ברור היה אם מטרת הכוח העיראקי היתה תקיפה או נסיגה מהעיר, בה, על פי מידע שלא אושר, התעורר מרי שיעי נגד הנשיא סדאם חוסיין וצבאו.
