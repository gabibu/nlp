

לראשונה הוקם במשרד החוץ חדר הסברה משותף הכולל גם את דובר צה"ל את משרד רה"מ ואת משרד החוץ. אך בחדר ההסברה משתתף עוד גורם, חיצוני, ארגון זק"א.

זאבי פיילר דובר זק"א הסביר לערוץ 7 כי בשנתיים האחרונות הפך הארגון בנסיבות מצערות לחלק מההוויה הישראלית. במשרד החוץ אומר פיילר שמו לב שהתקשורת הזרה מתייחסת בכבוד וברצינות לארגון יותר מאשר לדוברים משטרתיים, לדוברים רשמיים או לפוליטיקאים מטעם המדינה. הייחוד שלנו הוא מוסיף נעוץ בהיותנו ארגון למטרות הומניטריות בלבד.

פיילר סיפר כי משרד החוץ החליט כי הארגון ישתף את התקשורת הזרה בכמה סיפורים מפעילותו. אחרי התדרוך לעתונאים הזרים ערכו אנשי זק"א תרגיל המדגים את המוכנות של הארגון לאירוע כימי או ביולוגי. האירוע משך תשומת לב מירבית אומר פיילר וציין כי מלבד רשת אל ג'זירה כל הרשתות הזרות נכחו. הוא הוסיף כי אפילו הרשתות האירופאיות שאינן ידועות באהדתן לישראל, מתענינות בארגון בשל ייחודו. לדבריו הטלויזיה הפינית הפיקה סרט בן חצי שעה על פעילות הארגון והצרפתים מפיקים סרט שיימשך 50 דקות על פעילות הארגון.

פיילר הוסיף כי ארגון זק"א משווק את ישראל בדרך חדשה השונה מזו שהיתה לה בעבר. לדבריו עד עתה כל הישראלים היו כובשים ואלימים ועתה נפגשים אנשי התקשורת הזרים עם אנשים המבצעים עבודה הומנית שאינה עושה אבחנות במתן הסיוע בין אדם לאדם. מה שמעצים את הענין הוא מציין היא העובדה שהארגון גם מטפל בגופות מחבלים מתאבדים.

פן נוסף שמתגלה אומר פיילר ואכן הרשתות התייחסו לכך הוא ההבדל בין יחס הכבוד של יהודים כלפי גופות המתים כולל של המחבלים עצמם לבין הבזיון בו נוהגים הערבים בגופות המתים והשימוש שהם עושים בהן למטרות תעמולה.
