

צלבי קרס רוססו על מכוניתו של יוסף נשרי המתמודד על ראשות עיריית קרית אונו, וכתובות נאצה, ובהם המילה "נאצי" צויירו על שלטי חוצות שלו הלילה. נשרי התלונן במשטרה.

המשטרה אישרה את דבר הגשת התלונה, והודיעה כי פתחה בחקירה.

כתבת עתי"ם מוסרת כי בימים האחרונים החריף העימות בין הפעילים העובדים במטות הבחירות של 4 המתמודדים בבחירות לראשות עיריית קרית אונו, לקראת יום הבחירות שנקבע ליום שלישי ה-1 באפריל.

בבחירות 4 מתמודדים - איציק ציבר, דורון קאופ, יוסף נשרי וישראל גל, המכהן מזה שנתיים כראש עיריית קרית אונו בפועל. זאת, לאחר שראש העיר הקודם דרור בירנבאום עזב במפתיע את תפקידו, ומאוחר יותר התברר כי יצא את הארץ לאחר שקיבל הצעת עבודה בחו"ל. ישראל גל, היה ממלא מקומו של ראש העיר הקודם וכיום הוא אחד המתמודדים בבחירות.

לדברי ראשי מטהו של נשרי "מערכת הבחירות הופכת פראית מיום ליום, ובאה לידי ביטוי בתלישת שלטים לא רק של נשרי אלא גם של המתמודדים הנוספים ציבר וקאופ". "בתוך 20 דקות מזמן תליית שלט, אלמונים פורצים לחצרות פרטיות כדי להגיע לשלטים, מרססים עליהם כתובות, ובדרך הורסים את כל הנקרה בדרכם גדר, גינה וחצר ורכוש של אנשים פרטיים. הפעילים המרכזיים במטה של נשרי קיבלו איומים על כך שאם ימשיכו לעבוד במטה של נשרי, יאבדו את פרנסתם".

ביום רביעי בלילה, לאחר שיוסף נשרי סיים חוג בית בעיר, יצא לרכבו והבחין כי הוא מרוסס בצלבי קרס ובכתובות נאצה. "כאשר יצאתי לכיוון הכביש הראשי הבחנתי באנשים המשחיתים את השלטים בשעת מעשה. מיהרתי לרשום את סוג הרכב שחנה בסמוך ואת מספר הרישוי שלו ומיהרתי להגיש תלונה במשטרה", אמר נשרי .

פעילים במטה נשרי אמרו כי המניע למעשים הוא הביקורת שנמתחה במהלך מסע הבחירות, לא רק על-ידי נשרי, אלא גם על-ידי המתמודדים הנוספים, על ניהול בלתי-תקין של עיריית קרית אונו. (עיתי"ם)
