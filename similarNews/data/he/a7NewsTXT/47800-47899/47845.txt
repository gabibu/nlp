

הפיקוד המרכזי של ארה"ב בקטאר הודיע הלילה כי מטוסי הקואליציה הפציצו 9 אתרים של משגרי טילים בבגדאד. גורמים בפיקוד שם אומרים כי ייתכן ושני טילים תועים פגעו בשוק הומה אדם במרכז בגדאד, אשר גרמו למותם של 14 אזרחים ולפציעתם של כ-30.

"צבא עיראק הציב טילים ומשגרי הטילים בתוך אזור מאוכלס. מרביתם פחות מ-90 מטרים מבתי מגורים. העניין כולו נמצא בחקירה", נאמר בהודעת הפיקוד המרכזי של ארה"ב.

מקורות בכירים בפנטגון אמרו כי לא ידוע בשלב זה אם שני הפיצוצים שגרמו להרוגים ולפצועים בשוק בבגדאד מקורם מירי של כוחות הקואליציה.

הגנרל סטנלי מקריסטל, סגן מפקד המבצע בעיראק, הבהיר: "העניין כולו נתון בחקירה. ישנה אפשרות נוספת, והיא שירי נ"מ עיראקי או טיל קרקע-אוויר שנורה על ידי הכוחות העיראקיים החטיא את מטרתו ונפל חזרה לשוק".

(עתי"ם-רויטרס וד.פ.א.)
