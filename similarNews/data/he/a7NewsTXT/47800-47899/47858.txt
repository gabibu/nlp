

שר האוצר, בנימין נתניהו, אמר כי בכוונתו ליזום הצעת חוק שבמסגרתה ייקבע כי שכר המנכ"לים יהיה הגבוה ביותר במגזר הציבורי. על כן יופחת שכרם של כל עובדי המגזר הציבורי השווה כיום לשכרם של מנכ"לי משרד הממשלה.

נתניהו אמר את הדברים בארוחת הערב השנתית של לשכת המסחר ישראל-בריטניה במלון "דיויד אינטרקונטיננטל" בתל-אביב.

לדברי נתניהו, יש להפסיק הבזבוז בחברות ציבוריות ובמשרדי הממשלה, גם אם הדבר כולל קיצוץ של עשרות אלפי שקלים בשכרם של שיאני השכר בשירות הציבורי. שר האוצר הזכיר בהקשר לכך את החלטת הממשלה מיום ג' לקצץ ב-20% את שכר השרים - קיצוץ שיתבטא ב-7,000 ש"ח לחודש.

נתניהו השיב ללובי החברתי הטוען נגדו כי תוכנית הממשלה מיטיבה עם בעלי ההון ופוגע בחלשים. לדבריו, הסקטור העיסקי הפרטי הוא הבסיס של המשק והוא שמייצר כסף ומבטיח את חוסנו של המשק. לדברי נתניהו, יש לחזק את המגזר העיסקי, שסוחב על כתפיו את המגזר הציבורי ומאפשר קיומה של מדיניות רווחה.

בתשובה לטענות על תוכניתו הכלכלית הבלתי שיוויונית שגיבש, אמר שר האוצר, כי צפון-קוריאה היא דוגמא ל"חברה שיוויונית" בעוד דרום-קוריאה המשגשגת היא דוגמא לחברה קפיטליסטית משגשגת. גם מזרח-גרמניה התיימרה, לדברי נתניהו, להיות חברה שיוויונית הדואגת לחלשים, ובסופו של דבר התמוטטה. לדבריו, ישראל קרובה לתהום ולכן נדרשים צעדים כלכליים כואבים.
