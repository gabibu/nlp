

מקורות בפנטגון אומרים כי נבדקות עדויות על כך שעירק הוציאה להורג את החיילים האמריקנים שנפלו בשבי. לדבריהם הם אוספים ראיות לאישוש הטענה. פיטר פייס מפקד כוחות הנחתים וסגן מפקד הכוחות המשולבים של צבא ארה"ב אמר בראיון לתוכניתו של לארי קינג ברשת הטלוויזיה CNN, כי מאז תחילת הקרבות מבצעים העיראקים סוגים שונים של פשעי מלחמה הכוללים הוצאה להורג של שבויי מלחמה ואחסון נשק בבתי ספר.

בקטעי הסרטים ששודרו על ידי הטלוויזיה העיראקית נראו חמישה חיילים אמריקנים, וצילומי שבע גופות נוספות, של חיילים אמריקנים, לטענת העיראקים. אצל אחדים מהקורבנות ניתן היה להבחין בפצעי ירי במצח, דבר שמעלה את האפשרות כי הם הוצאו להורג.

מקורות בפנטגון אמרו כי בידיהם מידע על כך שהחיילים האמריקנים נורו למוות כאשר ניסו להיכנע וכי דברי פייס מהווים אישור לדבר. עם זאת נמסר כי החקירה נמשכת ולפי שעה נחשבים החיילים לנעדרים ולא הרוגים.

מקור בפנטגון שביקש להשאר בעילום שם, אמר כי ארה"ב מקווה לאתר את שרידי גופותיהם של החיילים האמריקנים שהופיעו בצילומים העיראקים, ולהציל את חמשת החיילים שהוצגו כשבויי מלחמה.

במקביל נעזרים במומחים הבודקים את התמונות ואת סרטי הוידאו במטרה לקבוע את המקום בו מוחזקים השבויים והגופות. אותו מקור הזהיר מפני "טיפוח תקוות שווא" בקרב בני משפחותיהם של החיילים שהוכרזו נעדרים.
