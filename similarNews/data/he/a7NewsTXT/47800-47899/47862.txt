

בשבוע הבא תיערכנה בחירות לרבנים ראשיים לישראל. הרב שמואל אליהו רבה הראשי של צפת ומועמד לתפקיד רב ראשי אומר לערוץ 7 כי הפרסום המועט לענין למרות שמדובר בנושא מהותי במדינת ישראל הוא בשל הגזירות הכלכליות והמלחמה בעירק. מציאות זו הוא אומר דורשת מהרבנים לתת לתושבי המדינה עידוד וכוח להתמודד עם המציאות הקשה.

לדבריו אחת המשימות שעומדות בפני מערכת הרבנות היא התייעלות. גם אם רבות מהטענות המופנות כלפי הרבנות אינן מדוייקות בכל זאת יש בהן גרעין אמיתי הדורש התייחסות ובעיקר טיפול והתייעלות. אחת מהמערכות שמשמשת דוגמא להתייעלות היא מערכת הכשרות בעיר צפת שעברה לעבוד עפ"י נוהלים מסודרים, אומר אליהו. לדבריו הרבנות בצפת הקימה מערכת מסודרת המחוייבת לנוהלים וכללים ובכך מאפשרת לשני הצדדים, לבעל העסק ולרבנות להתחייב ולעמוד בתחייבויות הדדיות.

כל זאת הוא מוסיף כדי להפסיק את כל ההתנהלויות "מתחת לשולחן" שיצרו אוירה של שחיתות ומתחים. הוא מוסיף כי אינו מכיר כיום עסק בצפת שאינו מצויד בתעודת כשרות ועל הצלחת השיטה הוא מוסיף כי ה"תוצאות בקופה". המודל לדבריו הועתק לרוב הרבנויות בארץ ועתה פועלים גם כדי להעתיק את השיטות הארגוניות, הסדרים והכללים למערכות נוספות שבטיפול הרבנות. אני שואף אומר אליהו שהכל יהיה "מסודר מאורגן ומתוקתק".

הרב אליהו אומר כי אחד הנושאים שיש לעמול ולהשקיע מאמץ רב הוא נושא שחרורן של עגונות. אשה עגונה לדבריו היא ענין של פיקוח נפש ובהלכה הוא מציין יש "ים של פתרונות" למצבים השונים. יש צורך להשקיע כדי להגיע לפתרונות.

יצויין כי במועמדותו של הרב אליהו תומכים ארגונים המסייעים לעגונות כולל גופים שבדרך כלל עוינים את העולם האורתודוקסי וגם הרבנות בכללה.

הרב אליהו הוסיף כי רבנות צריכה להשתמש בכל כלי אפשרי כדי לתקשר עם הציבור כולל בכלי החזק כיום המצוי ברוב בתיהם של אזרחי ישראל באינטרנט. הוא ציין כי הוא משתתף בצוות משיבים לשאלות הלכתיות באתר "כיפה". באתר עונה הצוות למאות אלפי שאלות הוא אומר ובאתר גולשים מליוני גולשים. "הדבר מעיד על כך שהציבור צמא לדעת ולשתף ורק צריך לתת לו קצה חוט", אומר הרב אליהו.

