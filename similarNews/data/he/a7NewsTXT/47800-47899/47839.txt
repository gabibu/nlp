

שר החוץ סלבן שלום יצא הלילה לביקור מדיני מכריע בארה"ב. הוא יפגש ביום שישי עם מזכ"ל האו"ם קופי אנאן בניו יורק ומשם ימשיך לוושיגנטון כדי להיפגש עם סגן נשיא ארה"ב ריצ'רד צ'ייני ועם בכירים נוספים. הנושא העיקרי שידון הוא מפת הדרכים.

ארה"ב תקבל את ההסתיגויות של ישראל למפת הדרכים שלה, כך העריכו גורמים במשרד החוץ, לקראת ביקורו של שר החוץ סילבן שלום, בארה"ב. שלום נועד עם ראש הממשלה אריאל שרון לקראת ביקורו בארה"ב.

בתגובה לדבריו של שר החוץ של ארה"ב קולין פאוול, לפיהם נשיא ארה"ב בוש יפרסם את מפת הדרכים מיד לאחר שאבו מאזן יציג את ממשלתו, מבלי שהצדדים יוכלו לערער עליה, אמרו גורמים מדיניים בירושלים כי על פי ההבנות שיש לראש הממשלה עם הנשיא בוש, ישראל תוכל להציג את השגותיה למפת הדרכים.

שר החוץ סילבן שלום רמז היום על קיומן של הבנות אלה. "יש לנו הבנות עם הממשל האמריקני ביחס למפת הדרכים, הממשל האמריקני מחוייב להתחייבויות שהוא נתן לראש הממשלה", אמר.

מפת הדרכים תהיה אחד הנושאים המרכזיים שצפויים לעלות בשיחותיו של השר שלום עם ראשי הממשל בוושינגטון בשבוע הבא. שר החוץ ייצא הלילה לניו יורק וייפגש בסוף השבוע עם מזכ"ל האו"ם קופי אנאן. אחר כך ימשיך לוושינגטון וביום א' ייצג את ראש הממשלה בוועידה השנתית של השדולה היהודית איפא"ק. לשר שלום נקבעו פגישות בוושינגטון עם סגן הנשיא ריצ'רד צ'ייני, שר החוץ, קולין פאוול, היועצת לבטחון לאומי, קונדליסה רייס, ועם אנשי קונגרס וסנאט.
