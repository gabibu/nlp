

"ברור שכאשר אנו נעים קדימה הסיכונים גוברים, וברור שהמערכה האווירית הוכיחה כבר שיש סיכון לאזרחים", אמר שר ההגנה הבריטי ג'ף הון לחברי הפרלמנט הבריטי בהתייחסו להפצצה שבה נהרגו, לטענת עיראק, 15 אזרחים. עם זאת הבהיר השר כי הוא אינו מאמין ש"הדבר האט את המערכה או יאיט אותה בעתיד".

עוד אמר השר כי הצבא הבריטי מתמקד במתן סיוע אווירי לכוחות האמריקניים- בריטיים המתקרבים לבגדאד. לדבריו, ממשל סדאם חוסיין איבד את השליטה על דרום עיראק, אולם אין כל ראיה לכך שהמנהיג העיראקי כבר הורה על שימוש בנשק להשמדה המונית.

(עתי"ם-רויטרס)
