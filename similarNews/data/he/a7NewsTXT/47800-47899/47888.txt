

אתמול התברר כי סין העלימה את חומרת התפרצות מגפת דלקת הריאות הקטלנית בקרבה.

לפי המידע שנחשף 34 בני אדם מתו מהמגפה בסין וכ 800 חולים מאושפזים בבתי חולים. המידע על היקף התחלואה במחלה היכה את שכנותיה של סין, הונג-קונג וטייוואן, בתדהמה. עד עתה בכירים סיניים שתקו בנושא וכך גם התקשורת הסינית הממלכתית המצונזרת.

מאז פרצה המחלה, מתו ברחבי העולם כ-50 בני אדם, ויותר מ-1,300 נדבקו בה.

היומון בשפה האנגלית "סאות' צ'יינה מורנינג פוסט", היוצא לאור בהונג קונג, דיווח הבוקר כי עולה החשד "לפיו בכירים ברשויות הבריאות, ומאחוריהם הנהגת המדינה, נמנעו מטיפול בנושאים בוערים, כיוון שהם משקפים באופן שלילי את תדמיתה הלאומית של סין, ועשויים לפגוע, במקביל, בקריירות של אנשים מסויימים".

ב"מינג פאו" היומון בשפה הסינית, נכתב כי "לו היו מודיעים שלטונות גואנדונג קודם לכן על מספר הקורבנות, היו ממשלת הונג קונג והקהילה המקומית מגבירים את המודעות ואמצעי ההגנה, והנגיף לא היה מתפשט, כפי שהתפשט עד כה".

מומחים בתחום הבריאות אמרו כי הגורם למחלה טרם זוהה, אך ציינו כי במעבדות בודדו שני נגיפים שונים. אחד הנגיפים הוא ממשפחת קורונה-וירוס, האחראי להצטננות היומיומית הפשוטה, ואילו הנגיף השני הוא ממשפחת פאראמיוצו-וירוס, הגורם בדרך כלל לחצבת ולמחלות דרכי הנשימה אצל תינוקות.
