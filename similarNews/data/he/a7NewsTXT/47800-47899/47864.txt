

עו"ד חאדר שקיראת המשמש כפרקליטו של רב המחבלים ראש התנזים מרואוון ברגותי הנשפט בישראל, חשוד כי מעל בכספי תרומות של ארגון הומניטרי law שבראשו עמד. מדובר ב"ארגון הפלשתיני להגנה על זכויות האזרח והסביבה" (law) , שאמור לממן סיוע הומניטרי לאוכלוסית ערביי הרש"פ.

בכתבה שהתפרסמה ביום שלישי ב"הארץ" כותב ארנון רגולר כי מבדיקת תורמים אירופאיים עולה כי שקיראת העביר מיליוני דולרים מכספי התרומות לצרכיו הפרטיים. מקור הכספים הוא ממשרד הסיוע הטכני של האיחוד האירופי, ממשלות נורווגיה, שוודיה, דנמרק ואירלנד, וועדת המשפטנים הבינלאומית (ICJ).

מדו"ח ביניים של חקירה שנערכה על ידי משרד רואי חשבון "ארנסט אנד יאנג", עולה כי ניהל מערכת של דיווחים כוזבים שאפשרה לו לנפח הוצאות.
בין ספטמבר 97 לאוגוסט 02 העבירו התורמים כ-10 מיליון דולר לארגון,אך הבדיקה החשבונאית לא הצליחה לאתר 4 מיליון דולרים.

שקיראת עזב לפני כמה חודשים את הארגון והוא כאמור מייצג את ברגותי וגם מחליפו בתפקיד שאווכי עיסא כבר נדרש לעזוב שכן הדו"ח קשר גם אותו למעשים בלתי ראויים. לפי שעה הקפיאו התורמים את המשך הזרמת הכספים. מחברי דו"ח הבדיקה אמרו כי דיווחיו של שקיראת לתורמים היו מצג שווא.

הם אף כתבו: "המנהל בפועל של הארגון, חאדר שקיראת, תיכנן וביצע   תוך קשירת קשר עם רואי החשבון של הארגון - הונאה באמצעות חשבונות בנק. כל מתאמי הפרויקטים בארגון מודעים להונאה, לפחות בפרויקטים שעליהם הם מופקדים".

מימצאי הבודקים העלו כי חלק מכספי התרומות הועברו לחשבונות בנק בישראל וברש"פ ולא ידוע למה שימשו.

גורמים אירופיים הקשורים בארגון נכתב בכתבה אומרים כי הם "מרגישים נבגדים ופגועים". לדבריהם, ספק אם אפשר לתבוע את השבת הכספים משקיראת. אחד הגורמים הדגיש: "יש לי ספק אם יש לארגון הזה עתיד, ואנחנו לא נממן אותו".

עוד צויין בכתבה כי הפרשה עתידה לשנות את העברת הכספים בעתיד לארגוני זכויות אדם וחברה אזרחית ברש"פ. גורמים אירופאיים אמרו כי אין מנוס מבחינה מחדש של הנושא. "אם הכספים שמעבירה ישראל לרשות עוברים בדיקה חשבונאית מדוקדקת, אין סיבה שאנחנו לא ננהג כך", אומר אחד מהם, נכתב בכתבה.

במקרה של ארגון law קיבלו התורמים האירופאים מידע על מעילה בכספיהם, אך ספק הוא אם רצונם של משלמי מיסים אירופאיים לוודא בבירור שכספיהם אינם משמשים לרצח יהודים בישראל, יעלה בידם, וזאת בשל התנגדותו של הממונה על יחסי החוץ באיחוד האירופי כריס פטן לערוך בדיקה אמיתית בנושא. "שורת הדין" מרכז למשפט ישראלי בראשות עו"ד ניצנה דרשן לייטנר מפרסם כי כריס פטן הורה ליחידה העוסקת בחקירת הונאות של האיחוד האירופי לחקור את האופן שבו משתמשת הרש"פ בכספים שמעביר אליה האיחוד האירופי. קדם לכך מהלך של חברי פרלמנט שאספו חתימות כדי לכנס את הגוף המחוקק של האיחוד במהלכו התקבלה החלטה לפתוח בחקירה רשמית. מהלכו של פטן נועד למנוע פתיחת חקירה חיצונית.

האיחוד האירופי מעביר אל הרש"פ מידי חודש 10 מיליון יורו, אך הרש"פ אינה ממציאה לאיחוד דו"ח המפרט לאן מועברים הכספים.

עד עתה העביר האיחוד האירופי לערפאת סכום של 1.5 מיליארד דולרים. ישראל אומרת כי כספים אלו אינם מגיעים ליעדם ההומניטרי אלא מועברים על ידי ערפאת למימון פעילותם הטרוריסטית של הפתח' תנזים וגדודי חללי אל אקצה.

משנוכח פטן לדעת שלא יוכל למנוע את החקירה הוא דרש להעבירה לידי היחידה לחקירות הונאה וזיופים של האיחוד האירופי. יחידה זו פועלת תחת אחריותו הישירה. "שורת הדין" מציין כי נסיונו של פטן למנוע חקירה חיצונית מעיד על חששו כי היא תחשוף שהסיוע האירופי מימן למעשה את מתקפת הטרור של הרש"פ כלפי אזרחים ישראליים.

במאי הגיש מרכז המשפט הישראלי תביעה אזרחית לבית המשפט בתל אביב כנגד האיחוד האירופי. הטענה היא כי רשלנותו של האיחוד האירופי מאפשרת לרש"פ להעביר את כספי הסיוע ההומניטרי למימון ארגוני הטרור.

דרשן לייטנר ציינה כי הנסיון של פטן למנוע חקירה חיצונית מעיד על כך שהוא יודע כי ערפאת מעביר את כספי הסיוע למימון פיגועי התאבדות והתקפות ירי.

ביצוע החקירה בתוך גוף פנימי באיחוד האירופי שפטן למעשה חולש עליו יניב דו"ח שלמעשה "ילבין" את העברות הכספים ואת ההונאה. כך משלם המיסים האירופאי לא יוכל לדעת בבירור אם הוא אינו מממן רצח יהודים בישראל.

