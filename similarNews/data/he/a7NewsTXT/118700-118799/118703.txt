

תושב כפר מימון דורש מהמשטרה והצבא לצאת בדחיפות מאדמותיו אליהן פלשו ללא רשותו ובניגוד לחוק. מדובר במטעי ההדרים של מאיר נשרי המצויות ממערב וממזרח לכפר. נשרי טוען כי הצבא והמשטרה הסבו לו נזק כבד.

למאיר נשרי יש מטעי הדרים בדרומו ובמזרחו של של כפר מימון אך הוא מצא בלילה שבין 19 ליולי ל 20 ליולי כי צה"ל והמשטרה פלשו אליהם תוך הסבת נזקים למטעים והם גם אינם מאפשרים לו לגשת להמשיך בעבודתו במטעים.

כתבתנו רותי אברהם מוסרת כי היום הוא פנה בדחיפות למפכ"ל המשטרה קראדי והרמטכ"ל חלוץ בדרישה להוציא את כוחותיהם ממטעיו.

במכתב שכותב פרקליטו נדב העצני הוא מציין כי הכוחות פלשו לאדמות בלי אישורו וללא צו המתיר להם כניסה למקרקעין והשתלטות עליהם. "בלילה שבין ה-19.7 ל-20.7 נכנסו למקרקעין עשרות שוטרים וחיילים, השתלטו על המקרקעין ומאז הם עושים במקרקעין שימוש רציף. זאת, באופן שאינו מאפשר למרשי שימוש במקרקעין, ודאי לא שימוש סביר. כניסת השוטרים והחיילים למקרקעין נעשתה ללא קבלת הסכמתו ו/או אישורו של מרשי, לא מראש ולא בדיעבד, וללא שהוצג בפני מרשי צו המתיר לשוטרים ולחיילים כניסה למקרקעין והשתלטות עליהם.
מכאן ברי כי פלישת השוטרים והחיילים כאמור מהווה הסגת גבול שלא כדין".

עוד מציין עו"ד העצני: "מרשי פנה למפקדי הכוחות המשטרתיים והצבאיים שנכחו במקום (האלוף הראל וניצב ברלב), הודיעם כי השימוש במקרקעין נעשה שלא על דעתו ובלא אישורו וכי הפלישה גרמה וגורמת לו נזקים כבדים, וביקשם לפנות את המקרקעין ולאפשר לו בהם שימוש סביר ורגיל. מרשי נענה בזלזול ובגסות.
לא זו בלבד שמאז יום 20.7.05 נמנעת ממרשי האפשרות לעשות שימוש במקרקעין, אלא שהפלישה למקרקעין גרמה וגורמת לו נזקים כבדים. בין היתר, נשירת פירות מהעצים, נזק לצנרת האחראית על אספקת המים, צריכת מים על חשבון מרשי, התקפת כנימות כתוצאה מנסיעת רכבי בטחון בפרדס ועוד.
ברי כי טרם ניתן לעמוד על מלוא הנזקים שנגרמו למרשי וכל עוד נמשכת הסגת הגבול הנזקים גדלים והולכים.
בנסיבות העניין, ובמיוחד בשים לב למספר הרב של שוטרים וחיילים שפלשו למקרקעין, נמנעת בפועל ממרשי גם האפשרות לעשות שימוש בזכות המוקנה לו על פי חוק לעזרה עצמית, לרבות שימוש בכוח סביר לצורך פינוי הפולשים.
לפיכך, הנכם נדרשים לדאוג לפינוי הפולשים מהמקרקעין לכל המאוחר עד מחר, 21.7.05, בשעה 10:00. היה והמקרקעין לא יפונו מכל אדם וחפץ מטעמכם עד למועד זה, יאלץ מרשי לפנות לערכאות בבקשה לקבלת סעד מתאים.
מובן כי אין באמור לעיל משום ויתור של מרשי על כל טענה ועל כל זכות העומדים לו לפי כל דין, לרבות הזכות לפיצוי בגין הנזק שנגרם לו כתוצאה מהפלישה".
