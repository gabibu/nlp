

נגד מפקד מרחב לכיש במשטרה, ניצב משנה אפי מור (בתמונה), הוגשה אתמול תלונה במחלקה לחקירות שוטרים על אלימות כלפי נהג שהגיע למחסום כיסופים. ארגון זכויות האדם ביש"ע:

על פי התלונה, שהגיש תושב בית אל, דוד בן יעקב, הכה אותו מפקד מרחב לכיש במשטרה, ניצב משנה אפי מור כשישב במכוניתו במחסום לפני כיסופים.

בן יעקב יצא בשבוע שעבר, ביום סגירת גוש קטיף לאזרחים ישראלים, עם רכבו לכיוון גוש קטיף. לכתב INN איציק וולף הוא סיפר כי נסיעתו הסתיימה באחד מן המחסומים המשטרתיים שהוקמו בדרך לאחר שמפקד מרחב לכיש הכניס את ידו לתוך רכבו והכה אותו שלוש פעמים על ראשו ועל עורפו. כל האירוע קרה לעיניהן הנדהמות של אשתו ואחותו ובנוכחות בתו הקטנה.

"לאחר ההפגנה שהתקיימה במקום החלו השוטרים שעמדו במחסום לכוון את התנועה ואמרו לי להתקדם עם רכבי", סיפר, "אני התחלתי להתקדם ופתאום, בין כל השוטרים התפרץ מפקד מרחב לכיש, הגיע לרכב שלי ולאחר שאמר לי 'תזיז את עצמך כבר' הכניס את ידו לתוך הרכב ונתן לי שלוש מכות בראש ובעורף".

במקום האירוע נכח צלם ערוץ 2 אשר פנה לניצב משנה מור ודרש ממנו להתנצל בפני בן יעקב על המכות, אך מור סירב לעשות זאת ואמר שאם המפגין רוצה הוא יכול להגיש נגדו תלונה במשטרה. לאחר מכן ניגש אליו בן יעקב, ביקש את פרטיו והוא אכן מסר לו אותם.

בן יעקב אמר לכתבנו כי הוא אכן מתכוון להגיש נגד מור תלונה במחלקה לחקירות שוטרים ובנוסף לכך, להגיש תביעה אזרחית. לדבריו, בנוסף לכתב ערוץ 2 היו עוד מספר עדים שראו את התקיפה והסכימו להעיד עליה בבית המשפט. "אני מקווה שהוא יאלץ להוציא מכיסו הרבה כסף ושדבר זה ירתיע שוטרים אחרים מלהתנהג באלימות נגד מפגינים".

ניצב משנה מור מכחיש ואומר: לא תקפתי את המתלונן
בתגובה לטענות נמסר ממשטרת מרחב לכיש כי ניצב משנה אפי מור מכחיש את הטענות נגדו. "ניצב משנה מור מכיר את האירוע המדובר ולדבריו, לאחר ההפגנה עסקו השוטרים בפיזור המפגינים כשהמתלונן סירב להתפנות מן המקום. לאחר שביקשו ממנו להזדהות הוא סירב ואף סירב לצאת מרכבו על מנת לעשות כן. בשלב מסויים אף הניע את רכבו וניסה לעזוב את המקום", מסרה בשמו דוברת המרחב. "ניצב משנה מור מכחיש את הטענות והוא לא תקף ולא הכה את המתלונן", אמרה.

זכויות האדם ביש"ע: נבחן אופן הטיפול במח"ש
אורית סטרוק, המנהלת את ארגון זכויות האדם ביש"ע, שבימים אלה עסוק בקליטה ועיבוד של עשרות תלונות נגד שוטרים, אומרת כי בארגונה מבקשים לבחון את אופן הטיפול של מח"ש בתלונות, זאת לאור הודעתו התמוהה של מפקד מח"ש שבמהלך ההתנתקות יפתח חקירות רק ב"מקרים הראויים ובאיזונים הנכונים".

כתבנו מציין כי זו אינה הפעם הראשונה בה פועלים אנשי משטרה באלימות נגד מפגינים. ועדת החוקה של הכנסת צפתה השבוע בסרטו של איש ערוץ 7 טוביה לרנר אשר תיעדהתקפה ברוטאלית של שוטרים על מפגיןשמחה על תכנית טרנספר היהודים. לאחר הצפיה הציע יו"ר הוועדה, ח"כ מיכאל איתן, להקיםמסלול שיפוט מהיר לשוטרים מתעללים.
