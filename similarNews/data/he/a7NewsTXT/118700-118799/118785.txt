

מועצת יש"ע ממשיכה להתוות את דפוס הפעולה להמשך המאבק בטרנספר מגוש קטיף. מן השבוע הבא יזרמו אלפים לכיוון גוש קטיף על מנת להיכנס ולהישאר בתוכו. אם לא יצליחו לעשות זאת יחסמו בגופם את ציר כיסופים.

לדברי ראשי מועצת יש"ע, מאחר והמצור שהוטל על ידי שרון על כפר מימון הביא לקריסה מוחלטת של התשתיות במושב ולאור הרצון לאפשר התרעננות של הכוחות ומינוף הכנסת אנשים ומשפחות לגוש קטיף ממשיכה מועצת יש"ע ביתר שאת במצעד ההתחברות ומתחילת השבוע הבא יתחיל מאמץ מתמשך ורציף להכנסת אלפי אנשים, בודדים ומשפחות לגוש קטיף בדרכים מדרכים שונות.

"מועצת יש"ע ותומכי גוש קטיף מודים מקרב לב לאנשי כפר מימון הנפלאים אשר הכנסת האורחים ורוחב הלב שלהם יכולים לשמש דוגמא ומופת לכל ואנו בטוחים שכל הנוכחים בכפר, כולל העיתונאים, חשו בדבר", הודו לתושבי כפר מימון והוסיפו ברכת "חזקו ואמצו".

במנשר אשר מופץ היום על ידי מועצת יש"ע ואנשי המטה לביטול גזירת הגירוש ולאחר פיזור רבבות המפגינים מכפר מימון והסרת המצור של הצבא והמשטרה אומרים ראשי המועצה כי כל שנותר לעשות זה להתמיד ולהמשיך בפעולות דומות "כי כך הניצחון מתקרב".

"עוד לא פרצנו את הדרך לגוש קטיף וכבר הרמנו גל אדיר של אהדה ותמיכה בציבורים רחוקים מאיתנו בגלל הדיכוי, האכזריות ושבירת כל נורמות דמוקרטיות של שלטונות הגירוש שגילו את ערוות הדיקטטורה של שרון", כתבו והוסיפו כי "הרב אלישיב הודיע על התנגדותו ל'התנתקות' בגלל פיקוח נפש, איך הגיע למסקנה הזאת? בגלל התמונות שיצאו מכאן!".

"עשרות אלפי אנשים שיהיו מרוכזים בדרכים אל ציר כיסופים כל החודש עד למועד הגירוש מפצלים ומשתקים את כוחות הגירוש", נותנים ראשי המועצה כיוון פעולה לזמן הקרוב, "20,000 שוטרים וחיילים ממוקמים כאן, זה המספר המיועד לביצוע הגירוש ואין לשלטונות עוד כוחות בסדר גודל כזה".

"את הגירוש ניתן למנוע פיסית על ידי עשרות אלפים בתוך גוש קטיף ומתוכו או על ידי סתימת ציר כיסופים", כתבו.

לצפיה במנשר
