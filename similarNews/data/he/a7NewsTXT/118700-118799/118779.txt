

תלונה ראשונה על אלימות שוטרים במחסומים הוגשה אתמול למחלקה לחקירות שוטרים בשם ארגון זכויות האדם ביש"ע נגד שוטר שצולם כשהוא חונק בשתי ידיו אזרח בשם אלעד כהן. (בתמונות: השוטר חונק את כהן)


השבוע, כשעמד בסמוך לפקק מכוניות שנוצר ליד מחסום כיסופים, בזמן שצה"ל או המשטרה הביאו גרר על מנת לפנות את המכוניות תקפו את אלעד כהן 3 שוטרים. שני שוטרים החזיקו בידיו והשלישי חנק אותו באופן ברוטאלי. כתוצאה מן החניקה כמעט ואיבד כהן את נשימתו.

השוטר האלים חנק את אלעד כהן עד שכמעט איבד את נשימתו

ארגון זכויות האדם ביש"ע הגיש בשמו תלונה למחלקה לחקירות שוטרים נגד השוטר שחנק אותו על אף שלא היה ידוע שמו מכיוון שבידי כהן היו תמונות שתיעדו את החניקה.

שמו של השוטר לא ידוע אך התלונה מתבססת על התמונות המפלילות

כתב INN איציק וולף מדווח כי במכתב שנשלח למפקד מח"ש, הרצל שבירו, הודגש שלא קדמה לפעולת החניקה כל בקשה, פניה, אזהרה או נסיון פינוי בכח סביר מצד המשטרה כלפי אלעד כהן. "למעשה", נכתב לשבירו, "החניקה היתה המגע הראשון שלו עם השוטרים".

יש לציין כי לפעולת החניקה היו לפחות 2 עדים, המוכנים להעיד על כך בפני מח"ש וכאמור, יש גם תמונות המתעדות אותה.

מארגון זכויות האדם ביש"ע נמסר כי הוא מבקש לבחון את אופן הטיפול של מח"ש בשוטרים אלימים, לאור דבריו המדאיגים של מפקד מח"ש הרצל שבירו, כי במהלך ביצוע תכנית ההתנתקות בכוונתו לפתוח בחקירה נגד שוטרים אלימים רק "במקרים הראויים ובאיזונים הנכונים".

יצויין, כי במוקד הטלפוני של הארגון התקבלו בשבוע האחרון עשרות רבות של תלונות בגין אלימות שוטרים כלפי מפגיני הימין.

(א"ו)
