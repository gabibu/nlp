

"פרשת התמוטטות רשת קלאבמרקט היא עדות נוספת לכישלון של הפיקוח על הבנקים", כך אומרת היום ורד מולכו, מנכ"ל חברת ורד-דורות. "נראה שהבנקים והפיקוח על הבנקים לא הפנימו את לקחי השנים האחרונות", אמרה.


לדברי מולכו, נכשל המפקח בבקרה על מדיניות האשראי של הבנקים אל מול לווים גדולים, במיוחד בענף שכבר זמן רב מצביע על חוסר יציבות. "נראה שהמפקח לא פעל מבעוד מועד לבדוק את היקפי האשראי של הבנקים, את שיקול הדעת במתן אשראי נדיב ואת בחינתו של אשראי עסקי בעייתי בקרב תאגידים גדולים וחברות ענק", אמרה.

מולכו, שמילאה בעבר תפקידים בכירים בבנק לאומי, אומרת כי הגירעון המתמשך של רשת קלאבמרקט לא נולד בשבועות האחרונים, אלא היה תהליך שנמשך כשנתיים. "במצב כזה לא הייתה הצדקה לבנקים להמשיך ולספק אשראי לרשת במצוקה ובוודאי לא להגדיל אשראי להתרחבות הסניפים, ובפרט כאשר היה ברור שקיים הפסד תפעולי. על הבנקים היה לדרוש תוכנית התייעלות מבעוד מועד, שאולי הייתה מונעת או ממזערת את קריסת הרשת", אמרה והדגישה, כי חברות הנהנות מאשראי מחויבות להגיש דוחות כספיים לבנק מידי שנה בשנה. לדבריה, אמור הבנק לבדוק אותם במסגרת הפיקוח על הסיכונים ולבחון האם העסק נתון בבעיה. "לא ברור עד כמה נבדקו את הדוחות ועד כמה אובחן שיש בעיה, אך ברור שגם המפקח על הבנקים התרשל במילוי תפקידו", טענה.

מולכו הדגישה כי מחדליו של המפקח על הבנקים מודגשים על רקע הצהרותיו שלו, כי אם הבנקים לא יבלמו את הגידול באשראי לחלק מהלווים, החשיפה שלהם תגדל ויציבותם תתערער. חשיפה כזו עלולה לפגוע לא רק בשיעורי הרווחיות של הבנקים, אלא להעמיד בסכנה את עצם קיומם. מולכו הוסיפה: "יש הכרח לבדוק את האשראי בקרב 'השמות הגדולים' באותה דקדקנות וקפדנות כפי שבודקים אצל לקוחות מהשורה ועסקים קטנים ובינוניים, כל זאת על מנת למנוע נפילות חוזרות ונשנות של הבנקים אל מול הלווים הגדולים".

עוד הוסיפה ואמרה מולכו כי "נראה שלא הבנקים ולא הפיקוח על הבנקים הפנימו את לקחי השנים האחרונות ובכללם את חגיגת האשראי לתאגידי הענק במגזר העסקי בשיעורי מימון גבוהים ובמרווחים נמוכים ואת ההפרשות לחובות מסופקים שרשמו קפיצת מדרגה בשנים האחרונות".
