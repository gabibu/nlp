

70 אנשים שהצליחו להגיע אתמול מכפר מימון למחסום כיסופים עוכבו לחקירה על ידי המשטרה, הוסעו לתחנת באר שבע והושארו באוטובוס במשך 4.5 שעות ללא אפשרות לצאת לשירותים, להתפלל, לאכול או לשתות.

אתמול, בחסות המצור הכבד שהוטל על כפר מימון הצליחו כ-1000 אנשים להסתנן מן המושב לתוך גוש קטיף. 70 מהם עוכבו על ידי המשטרה סמוך למחסום כיסופים.

לדברי אבי, אחד מן המעוכבים, אמרו להם השוטרים כי הם מעוכבים ושיעלו על אוטובוס שיקח אותם לנתיבות על מנת לשחררם שם. למעשה, הוסעו המעוכבים לתחנת המשטרה בבאר שבע ושם לא ניתן להם לרדת מן האוטובוס במשך 4.5 שעות גם לא על מנת ללכת לשירותים, להתפלל, לאכול או לשתות.

"ידוע לנו שבסמכות השוטרים לעכב אותנו רק עד 3 שעות, אך גם לאחר שעברו אותן 3 שעות לא נתנו לנו לרדת מן האוטובוס מבלי שהראו לנו צו כלשהו או שאמרו לנו כי אנחנו עצורים", אמר. עוד העיר אבי כי יש לתת את הדעת על כך שהמשטרה הסיעה 70 נוסעים באוטובוס אחד, בניגוד לחוק.

רק לאחר 4.5 שעות הותר ל70 האנשים לרדת מן האוטובוס ולהתפלל תפילת שחרית.
