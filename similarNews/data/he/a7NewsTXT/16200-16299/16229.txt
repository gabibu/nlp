

ראש אמ"ן האלוף עמוס מלכה אמר היום כי למרות נאומו של ערפאת, בידי מערכת הבטחון יש רשימה ארוכה של התרעות מפני פיגועים קשים, כולל פיגועי התאבדות, ירי ושיגור רקטות.

ראש אמ"ן הוסיף, כי רשימת ההתרעות כוללת גם אפשרות להתנקשות החמאס באישים ישראליים בכירים.

האלוף מלכה ניתח בפני ועדת החוץ והבטחון של הכנסת את נאום ערפאת, ולדבריו לא היתה בו קריאה להפסקת העימות, לא היו בנאום מסרים תקיפים לג'יאהד האיסלאמי ולחמאס. ואומנם, שני הארגונים הודיעו כבר כי הם אינם מקבלים את קריאתו של ערפאת להפסיק את הפיגועים.

ראש אמ"ן הוסיף, כי אין פעילות למניעת פיגועים והם אכן נמשכים. הדבר היחיד שהצליח להשיג ערפאת בנאומו, לדברי ראש אמ"ן, הוא הקלה בלחץ הבינלאומי.

האלוף מלכה ציין כי ערפאת עסוק בימים אלה ב"שיווק פעילותו נגד הטרור", כשהוא דואג שיצלמו את סגירת המוסדות של החמאס והג'יאהד האיסלאמי, כשבפועל, הנסגרים הם מוסדות תרבות וספורט, אמר.

"ערפאת לא עושה כל מאמץ כדי למנוע פיגועים", קבע ראש אמ"ן. הוא הביא כדוגמה את חברי החוליה שביצעו את הפיגוע בעמנואל והצליחו לברוח, אשר על-פי המידע בישראל ממשיכים לתכנן פיגועים נוספים.

