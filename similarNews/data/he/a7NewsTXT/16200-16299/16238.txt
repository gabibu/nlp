

בכירים בנאט"ו ובמשרד ההגנה הרוסי הבטיחו אתמול לפעול במשותף נגד הטרור העולמי ובעד הידוק הקשרים ביניהם.

היריבים לשעבר מתקופת המלחמה הקרה אישרו גם תוכניות להקמת מועצה משותפת, שתאפשר ביצוע פעולות צבאיות משותפות של נאט"ו ושל רוסיה.

"יש אקלים חדש ביחסים שלנו", אמר מזכ"ל נאט"ו ג'ורג' רוברטסון לעיתונאים, לאחר שיחות עם שר ההגנה הרוסי סרגיי איוואנוב. "במאבק נגד הטרור, נאט"ו ורוסיה ישיגו תוצאות טובות יותר יחד מאשר בנפרד", הוסיף.

לדבריו, מועצת נאט"ו-רוסיה החדשה, האמורה לקום בשנה הבאה, תתרכז ב"התייעצויות ודיונים ואולי גם בפעולות משותפות".

שיתוף הפעולה יתמקד במאבק בטרור, באי הפצת נשק להשמדה המונית ובפיקוח על התפשטות הנשק הזה, אמר מצידו שר ההגנה הרוסי, שהוסיף כי נאט"ו ומוסקווה יעבדו יחד ליישוב משברים בינלאומיים ויבחנו אפשרות לשיתוף פעולה להקמת מערכת טילים הגנתית.

"זה לא ייעשה בניגוד לתוכנית של ארה"ב, אלא זה ישלים אותה", הוסיף איוונוב. הוא ציין כי הוא מצטער על החלטת ארה"ב לפרוש מהאמנה נגד טילים באליסטיים, אך הזהיר כי כמו התוכנית הקודמת "מלחמת הכוכבים", גם תוכנית חדשה זו עלולה לא לראות את אור היום.

בהודעה משותפת שפירסמו שני הצדדים הובטח הידוק שיתוף הפעולה בתחומי הצבא והביטחון, אך איוואנוב ציין כי רוסיה מעוניינת יותר בשיתוף הפעולה בתחום הבטחוני מאשר ב"מיזוג צבאי".

בהודעה נאמר עוד כי נאט"ו ורוסיה "ימשיכו במאמצי שיתוף הפעולה שלהם במלחמה בטרור וייפעלו יחד כדי להיאבק בסכנות ובאיומים חדשים לבטחונן".
