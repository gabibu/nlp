

לשכת העתונות הממשלתית הודיעה כי לפלשתינים העובדים עם כתבים זרים תונפק תעודה מיוחדת.
מדובר ב"תעודות עוזר" מיוחדות, בעלות כיתוב בצבע כתום, כצבען של תעודות הזהות שהונפקו בעבר לפלשתינים על-ידי ישראל.

לדברי דני סימן, מנהל לשכת העיתונות הממשלתית "עד היום עיתונאים פלשתינים נהנו מתעודות עיתונאי ישראליות לפנים משורת הדין. השנה החליטה לשכת העיתונות הממשלתית לעשות סדר בנושא הנפקת התעודות, ולהפסיק את הנפקת התעודות כפי שהיא כיום. אך משום שכתבי החוץ טוענים שהמלווים משמשים ערובה לביטחונם, החליטה לשכת העיתונות להנפיק להם תעודה חלופית של עוזר עיתונאי. התעודה לא תאפשר את הפרות הסגר במעבר ממקום למקום בתחומי יהודה ושומרון".

היוזמה גובשה בלשכת העיתונות הממשלתית. היא צריכה עדיין לקבל את אישורו של מתאם הפעולות בשטחים. התעודות אמורות להיות מונפקות לקראת אחד בינואר.

גורמי הסברה ישראלים אמרו כי הסיבה לצעד זה היא שהפלשתינים משמשים במקרים רבים "משתפי פעולה עם ההסברה הפלשתינית ולא עומדים בסטנדרטים עיתונאיים של סיקור הוגן".

לטענת ישראל: "הם מגוייסים למדיניות הרשות הפלשתינית, ובמקרים רבים ידוע על מניפולציות שעשו העוזרים הללו בשטח ועל התגרויות שלהם בחיילי צה"ל שגרמו לפרובוקציות שגרמו נזק הסברתי לישראל".

כתבת לעניני תקשורת של העתון "מקור ראשון" חני לוז אמרה לכתבת האינטרנט של ערוץ 7 רותי אברהם כי מדינת ישראל מתחילה להבין שהמלחמה היום היא בזירה התקשורתית.
לדבריה אש"ף היו מאז ומתמיד "אשפים" במניפולציות תקשורתיות והשימוש בכוח זה הוא שהעלה אותם למעמד של הכרה בינלאומית כמו זו שיש להם היום.

לא מדובר לדבריה בהצרת חופש העתונות אלא בצעד שיאפשר לציבור לקבל סיקור מהימן והוגן, נטול תעמולה ואיומים, דברי לוז.

איגוד העיתונאים הזרים פנה ללשכת העיתונות במחאה על היוזמה החדשה.

מהתאחדות הכתבים נמסר כי היא דוחה כל רעיון לפיו לישראל אין חובה לתת ל"עיתונאים" הפלשתינים שעובדים עם העיתונות הזרה תעודות עיתונאי.

לטענתם הפלשתינים שעובדים בעיתונות הזרה זקוקים לתעודות על מנת לנוע בשטחי הרש"פ וכדי להציג את עצמם כעיתונאים בפני השלטונות הישראלים, מה שתורם לביטחונם.
