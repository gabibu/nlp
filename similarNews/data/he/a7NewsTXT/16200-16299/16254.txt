

נשיא המדינה משה קצב הגיע אתמול לביקור בכפר סכנין. הנשיא פקד את קברותיהם של שניים מבני הכפר שנהרגו במהלך התפרעויות אוקטובר אשתקד. עם הגיעו לבית הקברות הפגינו נגדו עשרות תושבים, הניפו שלטים וקראו לעברו קריאות דחייה, כגון "לך הביתה", או "אינך אורח רצוי בכפר".
גם מול העירייה הפגינו תושבי הכפר בעודם נושאים שלטים המגנים את הביקור.

בתגובה אמר הנשיא: " עם כל ההערכה והכבוד, מי שצעקו את הצעקות האלה הם שצריכים להתבייש. אני באתי לחלוק כבוד להרוגים. זאת מחווה אנושית, וצריך לכבד אותה ולהוקירה". הנשיא תכנן להיפגש עם תלמידים בבית ספר בסביבה, אך התושבים חסמו את הכביש המוליך אל בית הספר, והוא נאלץ לנסוע בדרכים חלופיות.

בסופו של דבר, קיצר הנשיא קצב את ביקורו, וסעד עם מארחיו ארוחת צהריים מחוץ לכפר.

מן המשטרה נמסר כי במהלך הביקור התפרעו כ-300 ערבים. הם ירקו על השוטרים והתעמתו אתם. השוטרים, לעומת זאת, נהגו באיפוק. במהלך ההתפרעויות נפצעו קל שני שוטרים ונפגעו ניידות אחדות של המשטרה.

מפקד משטרת מרחב הגליל תת ניצב יהודה סולומון הנחה את שוטריו למצות עד תום את הדין עם המתפרעים, ואכן במהלך הלילה עצרו שוטרי מרחב גליל 5 תושבים מסחנין וערבא. החמישה חשודים כי ארגנו אתמול את ההתפרעויות.

הם יובאו היום להארכת מעצר בבית משפט השלום בעכו.


