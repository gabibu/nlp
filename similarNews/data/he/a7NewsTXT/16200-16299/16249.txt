

בימים אלה מתכוון ח"כ אורי אריאל (סיעת האיחוד הלאומי ישראל ביתנו) לעתור לבג"צ במטרה למנוע את שידור הפרסומת של "פורום משפחות ישראלי פלשתיני בעד שלום". בפרסומת, המשודרת בערוצי הרדיו של רשות השידור, נשמע קולו של יצחק רבין המדבר על הסכם אוסלו, ואומר: "עדיפה דרך השלום על דרך המלחמה". אריאל טוען כי הפרסומת היא פוליטית, וכי הסכמי אוסלו שנויים במחלוקת ציבורית עמוקה, ולכן אסור לשדרה ברשות השידור.

הדוברת של ח"כ אריאל מסרה לכתבתנו כי לפני חודשים אחדים ביקשה מועצת יש"ע לצאת במסע פרסום רחב היקף, וסיסמתו הייתה: "יש"ע התיישבות מנצחת". לאחר שהסיסמה עברה את אישור הלשכה המשפטית של רשות השידור הוגשה בקשה לפסילתו בטענה שהניצחון הוא לכאורה על השמאל. מועצת יש"ע שינתה את הסיסמה ל" יש"ע התיישבות בתנופה" אך גם מסע הפרסום שנשא את הסיסמה הזאת לא הגיע ליישומו המלא בגלל ערעור שהוגש נגד שידורו בטענה שהוא פוליטי. אם כן, אומרים בלשכתו של אריאל, גם מסע הפרסום הזה של "פורום משפחות ישראלי פלשתיני בעד שלום" הוא פוליטי, ויש לאסור את שידורו.


