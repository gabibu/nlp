

תושבי עמנואל, המנסים להתאושש מפיגוע התופת שהתרחש בשבוע שעבר ליד יישובם, אינם מבינים מדוע לא נהרס עדיין המבנה שממנו ביצעו המחבלים את הפיגוע.

ראש מועצת עמנואל יששכר פרנקנטל העביר את לשכתו באופן זמני למבנה, ומשם התראיין ליומן הצהריים של ערוץ 7. הוא סיפר כי לפני כשבועיים וחצי, זמן לא רב לפני הפיגוע, ירו מחבלים מתוך מבנה זה לעבר תושבי היישוב שנסעו בכביש. פרנקנטל ביקש אז ממח"ט אפרים להרוס את המבנה, והובטח לו שייעשה כן, אך למרות הסיכומים בכתב ובעל פה בסופו של דבר ההבטחה לא קוימה. המחבלים, שביצעו את הפיגוע בשבוע שעבר, הפיגוע שבו נהרגו עשרה אנשים, ונפצעו עשרות, השתמשו במבנה זה כדי לבצע את זממם, וצה"ל עדיין לא הרס את המקום.

תושבי עמנואל הקימו במקום מאחז זמני, ובו גם כולל אברכים הלומד במקום. התושבים מתכוונים להישאר שם "עד שהצבא ימלא אחר הדרישות הבטחוניות הלגיטימיות והאלמנטריות. מה אנחנו מבקשים בסך הכל? שמירה על תושבי העיר!", אמר פרנקנטל.

בתוך כך הפגינו אתמול עשרות מתושבי נווה צוף בדרישה שצה"ל ישיב את מחסומי הכבישים שהסיר לפני ימים אחדים בכביש מס' 60, הכביש שבו ירו המחבלים ביום שני לעבר בני משפחת רובין. אם צה"ל לא יעשה זאת, אמרו התושבים, הם יחזרו לנהוג כבעבר, ולערוך בעצמם שמירות וסיורים בכביש, כדי לשמור על שלומם ועל בטחונם של תושבי האזור.


