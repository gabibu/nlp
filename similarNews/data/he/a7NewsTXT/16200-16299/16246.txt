

אתמול נאם ערפאת בפני ערביי מזרח ירושלים שבאו לבקרו ברמאללה, ואמר כי הוא מוכן להקריב חיי 70 שאהידים בשביל חיי ישראלי אחד. "אנו נמשיך להילחם על האדמה המבורכת הזאת, ואני קורא לכם   החזיקו מעמד, אף אחד לא יצליח לפלג אותנו, להרחיק אותנו מהאדמה הקדושה הזו".

ערפאת אמר את הדברים לאחר נאומו ביום ראשון, הנאום שבו קרא להפסקת אש ולהפסקה מוחלטת של פיגועי ההתאבדות. בנאומו אף איים ערפאת על מי שיעז להפר צו זה.

בתוך כך נודע כי בקרב אנשי השב"כ חלוקות הדעות אם ערפאת יכול לשלוט בשטח, או שמא אבדה לו השליטה לחלוטין באזורים אחדים ביהודה, בשומרון ובעזה. על פי שתי הדעות נקודה אחת היא ברורה: ערפאת אינו רוצה להרגיע כעת את השטח, והוא חושב שהבערה בו משרתת את האינטרסים שלו.
עוד נמסר כי ועידת שרי החוץ של מדינות הליגה הערבית, שהייתה אמורה להתכנס מחר, נמצאת על סף ביטול. זאת בשל חילוקי דעות שנתגלעו בין המדינות לבין עצמן אם לתמוך בנאום ערפאת מיום א' או להגדיר אותו כהיכנעות ללחץ הישראלי והבינלאומי.

"הסכם אוסלו הוא סוס טרויאני אשר באמצעותו נכנסו לישראל בכירי הפלשתינים". כך הכריז לפני ימים אחדים ערפאת בכנס סגור ברמאללה. על פי מידע שהגיע למערכת הביטחון, ואשר הוצג בפני הדרג המדיני, אמר ערפאת באותו כינוס כי "האינתיפאדה בה פתחו הפלשתינים לפני שנה היא יציאתם של הפלשתינים מבטן הסוס". במערכת הביטחון מסבירים את ההתבטאות הזו, ואת ההצהרות הלוחמניות הנוספות שהשמיע ערפאת בימים האחרונים ברצון לאותת לערביי יש"ע כי לנאום הפסקת האש שהשמיע ערפאת ביום ראשון אין משמעות, וכי הוא מעוניין בהמשך המתקפה על ישראל. כך דיווח כתב קול ישראל יוני בן מנחם.


