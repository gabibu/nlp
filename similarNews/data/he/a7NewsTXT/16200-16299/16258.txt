

משרד החוץ הסיני מסר אתמול כי על ישראל להציג פתרון מספק, לאחר שנכנעה ללחץ האמריקני וביטלה אשתקד עסקה למכירת מערכות מכ"ם מוטסות מדגם "פלקון". שווי העסקה: 250 מיליון דולר.
"לדעתנו, על המדינה הנוגעת בדבר לקבל עליה את האחריות לביטול העסקה, ולהציע פתרון מספק לבעיות הכרוכות בביטול זה", נאמר בהודעת משרד החוץ הסיני. המשרד ציין כי אינו יכול לאשר פרסומים בכלי התקשורת בישראל, פרסומים שלפיהם דורשת סין פיצויים בסך של שני מיליארד דולרים עקב ביטול העסקה. גם פקידים ישראליים סירבו לאשר את הידיעות על הסכום.

ישראל ביטלה את המכירה עקב לחץ כבד מצד ארה"ב, שביקשה למנוע העברת הידע הטכנולוגי המושקע במנגנוני המטוסים הללו לידי הסינים ולצמצם את חלקה של ישראל בשוק הנשק המודרני.
לפי גרסה אחת איים הקונגרס האמריקני לבטל את הסיוע השנתי לישראל בסך של 2.8 מיליארד דולר אם העסקה תצא לפועל, אולם שגרירת ישראל לשעבר בסין אורה נמיר אמרה שנשיא ארה"ב באותו הזמן ביל קלינטון התנה את קיומה של פסגת קמפ- דיוויד בביטול העסקה, וברק, שהיה להוט לקיים את פגישת הפסגה נענה לו.

