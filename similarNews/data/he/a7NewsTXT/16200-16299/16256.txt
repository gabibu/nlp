

בני משפחתו של ילד המאושפז במחלקת הילדים במרכז הרפואי "אסף הרופא" בצריפין תקפו אתמול רופא ילדים בכיר במחלקה, לאחר שהעיר להם שלא לעשן.

הרופא העיר לנשים אחדות, שעישנו במקום סגור, שהעישון אסור, ולאחר מכן, כשראה אותן מעשנות שוב, הוא שב והעיר להן. אחת מהן, שבנה מאושפז במחלקה, התנפלה עליו. יתר חברותיה הסתערו על הרופא, ואז הגיעו גם הבעלים. "אחד מהם, כשבנו עדיין מחובר לעירוי, העביר את הפעוט לידיים של חבר, והתנפל עליי, וגרר אותי לכיוון היציאה של המחלקה כדי להכות אותי", סיפר הרופא.
למקום הוזעקו עובדים ואנשי ביטחון, ואלה הרחיקו את התוקפים מהמקום.

הרופא ההמום סיפר כי אין זו הפעם הראשונה שבני משפחה ומבקרים מגיבים בחריפות לבקשה שלא לעשן במחלקה או במעבר הסגור שבין מחלקות הילדים, אולם מעולם לא תקפו אותו.

מהנהלת המרכז הרפואי "אסף הרופא" נמסר, כי עם היכנסו של החוק נגד עישון לבתי החולים, רבים אינם מקבלים אותו, מתעלמים מהשילוט המורה שלא לעשן, ויש מהם שאף תולשים את השלטים או עוקרים אותם.

סגן מנהל המרכז הרפואי "אסף הרופא", ד"ר יגאל הלפרין, אמר כי הוא רואה את המקרה בחומרה רבה. הוא ציין כי על מבקרים המגיעים לשטח בית החולים לכבד את החוק המתיר עישון רק במקומות מוגדרים. הוא הוסיף כי אם לא יהיה כן יינקטו הצעדים המתבקשים נגד מפירי החוק.


