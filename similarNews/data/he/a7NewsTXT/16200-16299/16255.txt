

אתמול פרסמה הלשכה המרכזית לסטטיסטיקה דו"ח בנושא הגידול ביישובי יש"ע במהלך שנת 2001.
הדו"ח קובע כי במהלך תשעת החודשים הראשונים של שנת 2001 נרשמה ירידה חדה בשיעור המצטרפים ליישובים היהודים באזורי יש"ע. בסך הכל שיעור הגידול לשנת 2001 נאמד ב-4.4% לעומת 7.8% בשנת 2000 (וממוצע של 8% בכל אחת מחמש השנים הקודמות).

מרבית המצטרפים השנה, 65 אחוזים מהם, נקלטו בשני היישובים החרדיים ביתר עלית ומודיעין עלית. תרומתם של יישובים אלה גדולה גם מבחינת הריבוי הטבעי של כלל היישובים באזור. בשני יישובים אלה האכלוס החל עוד באמצע שנות ה-90.

בתגובה על פרסום נתונים אלה אומרת מועצת יש"ע: "נתוני הלשכה המרכזית לסטטיסטיקה, אף על פי שאינם מעודכנים במלואם, מוכיחים שגם השנה גדל מספר המתיישבים ביש"ע, וזאת למרות פיגועי הטרור הרצחניים של ערפאת. עובדה זו מוכיחה כי שום איום מדיני או בטחוני לא יוכל להרוס את מפעל ההתיישבות".


