

בעל ואשה מצפון הארץ נהרגו ושני ילדיהם בני 13 ו-16 נפצעו באורח בינוני, בתאונת דרכים שאירעה אור ליום ד' סמוך לצומת קיבוץ יסעור, בעת שבני המשפחה היו בדרכם לשדה התעופה בן גוריון, לחופשה בחו"ל.

התאונה אירעה סמוך לשעה חמש בבוקר, בעת שבני המשפחה נסעו ברכב פרטי בקטע הכביש שבין צומת אחיהוד ובין טמרה. סמוך לצומת קיבוץ יסעור, סטתה המכונית מסיבה בלתי ברורה בקטע כביש ישר לנתיב השמאלי, והתנגשה חזיתית בסמיטריילר שבא ממול. מעוצמת ההתנגשות, נהרגו בני הזוג במקום והילדים נפצעו. הילדים פונו לבית החולים בנהריה, ונמסר שמצבם מוגדר בינוני.

כבאים הוזעקו למקום ונאלצו לעמול זמן רב כדי לחלץ את שני ההרוגים שנלכדו במכונית.

יש לציין כי ביום ב' בלילה ניספו בתאונה דומה בגליל התחתון, יוסוף וסמרה הייב מהכפר טובא-זנגריה ובתם התינוקת בת שנה וחמישה חודשים שנפצעה אנושות, נפטרה ביום ג' מפצעיה. עוד שלוש בנות נפצעו באורח בינוני עד קשה, והן מאושפזות בבית החולים פוריה בטבריה. בתאונה זו התנגשה מכוניתם המסחרית ברכב "פולטריילר" שחנה לצד הדרך בעת שרכבם היה בדרכו מכיוון צומת קדרים לצומת גולני.

יש לציין כי ביממה האחרונה נהרגו בכבישי הארץ ארבעה בני אדם, בהם שוטר, חיילת וילד בן 6.


