

בעקבות הביקורת הציבורית הנוקבת על החלטת ועדת הכנסת להגדיל את תקציב הכנסת בשנת 2002, הורה יו"ר הכנסת ח"כ אברהם בורג לקצץ 10 מיליון מתקציב הבית לשנת 2002.

"על הכנסת להיות קשובה לרחשי הציבור", אמר ח"כ בורג. הוא ציין, כי תוכנית הקיצוצים תיכנס לתוקפה לאלתר ותכלול קיצוצים בפעילות השוטפת של הכנסת.

כתב עתי"ם מוסר, כי בין היתר, יקוצצו סעיפי הרכב הצמוד לחברי הכנסת, הקשר עם הציבור, תקציבי הפעולה של חברי הכנסת וכן יהיה קיצוץ בסעיף התחזוקה השוטפת והשיפוצים המתוכננים בכנסת. עבודות הבנייה של האגף החדש והחניון יימשכו, כמתוכנן.
