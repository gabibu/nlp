

ועדת הכנסת אישרה אתמול את תקציבה לשנת 2002: 311 מליון שקלים. מדובר בגידול של 2.9% מתקציב השנה שעברה, ובחריגה של 20% מדרישת האוצר לקצץ את תקציב הכנסת ב-62 מיליון שקלים.

בישיבת הוועדה נכחו שני חברים בלבד: יו"ר הועדה ח"כ יוסי כ"ץ ויו"ר הכנסת ח"כ אברהם בורג.
השניים החליטו להקציב 2.3 מיליון שקלים להוצאות הכרוכות בקשרי חוץ ובנסיעות לחו"ל (גידול של 17%) ולהגדיל את תקציב השיעורים הפרטיים ללימודי האנגלית שמקבלים חברי הכנסת לחצי מליון , שהוא גידול של 300%.

התקציב בשנת 2002 כמעט מיליון שקלים לכיבוד ושתייה בוועדותיה, והחוג של ח"כ אברהם בורג למקרא ולמחשבת ישראל, הנערך בכנסת, יתוקצב ב- 30,000 שקלים.

לאחר פרסום ההחלטה באמצעי התקשורת פרסמו חברי כנסת רבים את התנגדותם למהלך: ח"כ זאב בוים קרא ליו"ר ועדת הכנסת למשוך לאלתר את הצעת התקציב של הכנסת, ולהביאה לדיון מחודש, ואמר:

"בשעה שמחפשים בנרות תקציבים למובטלים ולשירותי הרווחה נדרשת מידה גדולה של חוסר רגישות חברתית כדי להגדיל את תקציב הכנסת".

ח"כ אורי אריאל נשא נאום בכנסת ואמר: "אנו נמצאים היום בעת משבר. אין צורך להרחיב את הדיבור בעניין. כולנו יודעים כמה מובטלים יש, וכמה עניים ורעבים. אמנם אנו יודעים זאת, אבל איננו מרגישים את הדבר מספיק. כמה צביעות יש בהחלטה אומללה זו שלא לקצץ בתקציבה של הכנסת! היא שלילית מכל הבחינות: מבחינת תדמיתנו בציבור, ומבחינת מצפוננו האישי".

שני הדוברים הם חברים בוועדת הכנסת. השאלה הנשאלת היא היכן היו השניים בעת שהוועדה ניהלה את דיוניה בתקציב זה.


