

אתמול בערב התפוצץ המשא ומתן על עסקת החבילה במשק. לאחר ששר האוצר סילבן שלום חזר על דרישתו להקפיא את קצבאות הביטוח הלאומי ואת שכר המינימום במשק פרש יו"ר ההסתדרות עמיר פרץ מן הדיונים.

יצוין כי בתחילת הפגישה, שהתקיימה אתמול במשרד האוצר, היה נראה כי חלה התקדמות במו"מ, אולם כאשר השר שלום חזר על דרישתו להקפיא שכר החליט יו"ר ההסתדרות לפרוש מהדיון. "לא אסכים שרק החלשים והעובדים השכירים יתרמו לעסקת החבילה", אמר פרץ בצאתו.

באוצר טוענים כי הפיצוי על הקפאת השכר והקצבאות יינתן בצורה של הפחתת מסים למשתכרים מעט, כך שלא תהיה פגיעה של ממש בשכבות החלשות.

בתוך כך נודע כי במהלך המחצית הראשונה של שנת 2002 צפויים להיסגר כ-30 אלף חברות ועסקים, והן כ-10 אחוזים מכלל החברות והעסקים בישראל. המדובר הוא בעיקר על החברות הקטנות, שלהן, במצב האי ודאות שבו נמצא המשק, מסרבים הבנקים להעניק אשראי.

היום תתכנס סיעת העבודה כדי להחליט באיזו דרך יצביעו חבריה בסוגיית קיצוץ 6.15 מיליארד שקלים מתקציב הממשלה. הסיעה נתנה את הסכמתה העקרונית לקיצוץ, אך היום היא תדון בחלופות השונות להצעת הקיצוץ, ותנסה לגבש עמדה אחידה בנושא.


