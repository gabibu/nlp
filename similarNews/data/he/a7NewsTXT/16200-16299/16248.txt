

גורמים פלשתיניים הפיצו אתמול ידיעות כי אנשי שירות הביטחון שלהם התפרסו בצמתים המוליכים אל היישובים ברצועת עזה ולאורך הגבול עם ישראל, וזאת כדי למנוע מתקפות פלשתיניות אפשריות על היישובים.

"ביום שני בערב התפרסו כוחות הביטחון והמשטרה באזורים הגובלים בהתנחלויות ובשטחי ישראל, כדי לחזק את הפסקת האש שאותה מכבדת באופן מוחלט הרשות הפלשתינית", אמר מקור בטחוני פלשתיני.

אולם ראש אמ"ן האלוף עמוס מלכא, שהופיע אתמול בוועדת החוץ והביטחון של הכנסת, אמר כי נאומו של ערפאת הוא צ'ק ללא כיסוי, וכי "ערפאת מציע לעצור את המחבלים הרוצחים מעצר בתנאים נוחים, עד יעבור זעם".

לדברי מלכא, מעצרים אלה מתבצעים תוך כדי משא ומתן עם ארגוני הג'יהאד והחמאס.

בד בבד נאספות במערכת הביטחון ידיעות רבות על פיגועים שארגוני הטרור מתכוונים להוציא אל הפועל. "יש פיגועים רבים שתכנונם 'מתגלגל' כרגע, והרשות הפלשתינית יודעת על כך, כי אנו מעבירים להם את המידע, אבל, כמו בעבר, איננו רואים, ולו מאמץ כלשהו למנוע אותם", דברי מלכא.
גורם בטחוני בכיר אמר לאנשי ועדת החוץ והביטחון כי מגמתו של ארגון החמאס היא כעת לפיגועים גדולים, לפגיעה בבניינים ולניסיון לפגוע בבכירים בישראל. במתכונת החדשה, שעליה שוקדים בחמאס, הם מתכוונים לבצע פיגועי התאבדות כפולים ומשולשים. הגורם מסר כי המוקדים המרכזיים לתכנון הפעילות הטרוריסטית הם כיום בשכם ובג'נין.


