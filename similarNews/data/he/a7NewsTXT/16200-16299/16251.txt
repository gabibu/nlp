

החוק שמטרתו לא לאפשר מתן חנינה לרוצח ראש ממשלה על רקע פוליטי יובא בימים הקרובים לכנסת לקריאה שניה ושלישית. חברי כנסת מן הליכוד הודיעו כי יצביעו נגד החוק. "חוק יגאל עמיר", כפי שהוא מכונה, עבר עיבודים רבים מאז יזם אותו ח"כ אבשלום וילן ממר"צ.

הצעתו הראשונית של וילן הייתה לאסור על נשיא המדינה להעניק חנינה לרוצח ראש ממשלה, אך ההצעה תוקנה, והגרסה הנוכחית אינה מצמצמת את סמכויותיו של הנשיא, אלא את סמכויות הוועדה הממליצה לנשיא המדינה את מי לחון. לפי הצעת החוק, לא תוכל הוועדה לדון במקרה של רוצח ראש ממשלה ממניעים פוליטיים. יו"ר הקואליציה ח"כ זאב בוים יאפשר, כנראה, חופש הצבעה בעניין זה לחברי הסיעות החברות בממשלה. משום כך אין לדעת אם יתקבל החוק אם לאו.

ועוד מהכנסת: אתמול החל ח"כ אליעזר (צ'יטה) כהן במהלך להדחת ח"כ אופיר פינס מראשות ועדת חוקה חוק ומשפט.

בזמנו אמר חבר הכנסת פינס כי הנשיא משה קצב ניסה להשפיע על חברי כנסת מן הליכוד להצביע נגד החוק, הפוגע לכאורה בסמכויותיו, וח"כ כהן טוען כי בעניין זה פגע פינס בנשיא המדינה.

השיא קצב הכחיש אתמול את הדברים, ואמר כי אין זו הפעם הראשונה שפינס מפיץ עליו בדותות. "אין זה תקין שיו"ר ועדה בכנסת יפגע בנשיא מדינת ישראל", אמר כהן, ופנה להחתים את חברי הוועדה על בקשה לקיים דיון במעמדו של פינס. חברים בוועדה הביעו נכונות לעשות כן, אך עד עתה לא חתם איש על הבקשה.

ח"כ כהן הודיע כי יבדוק גם דרכים משפטיות אחרות לטפל בפרשה. את הידיעה העביר כתבנו בכנסת חגי סרי.


