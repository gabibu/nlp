

באזורי יוון וטורקיה מתחוללות סופות שלגים עזות מזה 72 שעות.

חלקים רבים של טורקיה נפגעו, דרכים רבות חסומות וכפרים נותקו מהעולם החיצון. עוד נמסר כי קווי חשמל וטלפון אף הם נותקו.

70 ק"מ מערבית לאיסטנבול נתקעה בסופות שלגים רכבת, ובה 350 נוסעים. הרכבת נעצרה בשל נפילת קו מתח גבוה על רשת החשמל שלה בעקבות הסופות, וכתוצאה מכך נתקעה בשלג בעומק של 1-1.5 מטר, מסר בכיר בחברת הרכבות הלאומית הטורקית.

אחת מהנוסעות ברכבת אמרה שלמרות שהנוסעים התקשרו למקומות רבים כולל למשטרה איש לא הגיע לסייע.

גם בצפון מזרח יוון נתקעה רכבת ובה כ-110 נוסעים, ביניהם ילדים וקשישים. הרכבת נתקעה כבר בלילה הקודם ונוסעיה שרויים בה בקור של 20 מעלות מתחת לאפס.

הנוסעים, שהתכרבלו בשמיכות לאחר שהחימום ברכבת חדל לפעול, אמרו ברדיו היווני כי שלומם טוב, אך הם אינם בטוחים שיוכלו לעמוד בלילה נוסף בטמפרטורות הקשות. "אנחנו לובשים כל מה שיש לנו", אמר אחד הנוסעים בשיחה בטלפון סלולארי. "אם הם לא יוציאו אותנו מכאן בקרוב, המצב יהיה קשה מאוד".

בכירים בחברת הרכבות היוונית מסרו לעיתונאים, כי נסיונות חוזרים ונשנים להגיע לרכבת, התקועה בשלג בעומק 2.5 מטר, עלו בתוהו. המקורות ציינו כי פנו לבולגריה הסמוכה בבקשה להביא עזרה לנוסעים. "אנחנו מקווים למצוא פיתרון תוך שעות ספורות" אמר מנהל החברה.

סופות השלגים, הרוחות העזות והגשמים הכבדים שירדו על יוון ביום שני, גרמו לשלטונות לסגור נמלי אוויר ודרכים ראשיות וספינות נאלצו להישאר בנמלים.
