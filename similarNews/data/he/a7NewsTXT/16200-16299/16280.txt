

הוועד למניעת הרס עתיקות הר הבית מפרסם מנשר חריף במיוחד נגד ראש הממשלה, אריאל שרון. בהודעה מטעמו מדווח הוועד כי בשבועות האחרונים נמשך המבצע לניקוי אולמות תת קרקעיים עצומים, בין השאר במטרה להביא מי מעיין ממכה להר הבית.

כן נמשכות עבודות תת קרקעיות במעברי שערי חולדה המערביים. הוואקף מוסיף להכניס חומרי בניה להר הבית, ולהפעיל טרקטורים במקום. הוועד מזהיר כי עבודות חפירות בכותל הדרומי של הר הבית עלול להביא להתמוטטותו.

לדברי הוועד, ראש הממשלה מתעלם מכל פניות חבריו. שרון, אומר הוועד, נושא לשווא את שם הביטחון כאשר הוא טוען שגורמי הביטחון הם שממליצים לאסור על כניסת עיתונאים להר.

על המנשר חתמו בין היתר נשיאי בית המשפט העליון בדימוס, משה לנדוי ומאיר שמגר. מבקרת המדינה בדימוס מרים בן פורת. הרמטכ"ל לשעבר דן שומרון וראש המוסד לשעבר יצחק חופי.
