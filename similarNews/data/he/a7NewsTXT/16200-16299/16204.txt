

המחבל שאחראי להפעלת מטען החבלה ליד שיירת הרמטכ"ל בבית חגי ב-25 בנובמבר השנה, עבר קורס מיוחד בארה"ב ובתקופה מסויימת עבד בשיתוף פעולה עם היחידה לאבטחת אישים בשב"כ.

עיסא דרביע (32), תושב הכפר דורא, נעצר על ידי השב"כ וצה"ל בלילה שבין ה-13 וה-14 בדצמבר. מדובר בפעיל כח 17 והתנזים שהודה מאוחר יותר בפעילות צבאית עניפה שכללה פיגועי ירי, פיגועי מטען ותכנון פיגועים נוספים שלא יצאו לפועל.

מדובר בפיגועים, ובהם הפיגוע ב-9 ביולי בואדי יתיר בו הופעל מטען חבלה נגד ג'יפ של צה"ל. בפיגוע נהרג קצין צה"ל, סרן שי כהן. דרביע הודה גם במעורבות בהנחת מטען חבלה במטווח במחנה אדוריים ב-5 במאי, בו נפצעו שני שוטרים וכן בפיגוע ירי לעבר בית חגי.

האיש הודה גם בהעברת כמויות גדולות של חומרים להכנת מטעני נפץ וייצור חומרי נפץ.

עיסא שימש משנת 1996 שומר ראשו של ערפאת. במסגרת זו עבר את הקורסים בישראל ובארה"ב. תחת פיקוח האמריקנים עבר גם קורס לוחמה בטרור בארה"ב. הוא הועבר מתפקידו רק לאחר שחברו לחוליית הפיגועים, אניס נמורה, נתפס על ידי השב"כ ב-16 ביולי 2001.

החוליה של עיסא דרביע פעלה תחת הכוונתם הישירה של מרואן זלום, ראש הזרוע הצבאית של התנזים בחברון, ויחיא דהמשה, ראש הזרוע הצבאית של התנזים בבית לחם.
