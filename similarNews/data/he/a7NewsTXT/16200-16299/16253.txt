

המחבל שהפעיל מטען ליד שיירת הרמטכ"ל ביישוב בית חג"י לפני כשלושה שבועות נעצר לפני ימים אחדים בידי צה"ל והשב"כ. עיסא דרביע, בן 32, תושב דורא שבאזור חברון משתייך לכוח 17. הוא הודה בביצוע פיגועים רבים, וביניהם הפעלת מטען חבלה נגד ג'יפ של צה"ל, פיגוע שבו נהרג סרן שי כהן, הנחת מטען חבלה במטווח בבסיס אדוריים, שם נפצעו שני חיילים, וכן ירי לעבר היישוב בית חג"י. דרביע הודה גם בתכנון פיגועים נוספים ובהעברת כמויות גדולות של חומרים להכנת מטעני נפץ ולייצור חומרי נפץ.

מבדיקת השב"כ עולה שעיסא דרביע שימש משנת 1996 שומר ראשו של ערפאת. במסגרת זו עבר
קורס מיוחד בארה"ב בנושא אבטחה ומודיעין, והשתתף בקורס מיוחד ללוחמה בטרור. הוא גם השתלם שם ביחידה לאבטחת אישים של השב"כ, שם למד כמה משיטות האבטחה של השירות הישראלי.

לאחר שסיים השתלמויות אלה הוא עבר לשרת במודיעין הכללי של הרשות, ובשמו יצא לפיגוע בבית חג"י. דרביע אמר לחוקריו כי לימודיו בארה"ב תרמו לו ידע נרחב לביצוע הפיגועים.

החוליה של עיסא דרביע פעלה תחת הכוונתם הישירה של מרואן זלום, ראש הזרוע הצבאית של התנזים בחברון, ושל יחיא דהמשה, ראש הזרוע הצבאית של התנזים בבית לחם.


