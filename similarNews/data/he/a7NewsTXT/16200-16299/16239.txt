

חיילים אמריקנים מצאו חוברות הדרכה לבניית פצצות קונבנציונליות וביולוגיות במקומות ששימשו חברים בארגון אל קאעידה באפגניסטן, אך עם זאת לא מצאו הוכחות שארגונו של בן לאדן אכן בנה פצצות כאלה, הודיע ביום שלישי משרד ההגנה האמריקני.

מימצאים אלה מהווים תוצאות ראשוניות מבדיקתם של כ-50 מקומות ברחבי אפגניסטן, שמשכו את תשומת ליבם של אנשי הפנטגון, אמר גנרל פיטר פייס, סגן יו"ר המטות המשולבים של הצבא האמריקני.

בכירים בארה"ב ממשיכים לשמור על שתיקה בנוגע לזהותם של שלושת השבויים הלא-אפגניים מארגון אל קאעידה, המוחזקים בספינת הקרב "פלליו" בצפון האוקינוס ההודי, אך סגן שר ההגנה פול וולפוביץ' אמר, כי נראה שהשלושה היו "חשובים יחסית".

בספינה זו מוחזקים גם האזרח האוסטרלי והאזרח האמריקני ג'ון ווקר שנלחמו לצד הטאליבן.


