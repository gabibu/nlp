

מאמר פרשנות מעניין במיוחד פורסם אתמול בעיתון "מעריב" מאת האלוף במילואים אורן שחור, איש שמאל מובהק, ובעבר תומך נלהב של הסכמי אוסלו.

"ירי המרגמות על שדרות משנה את כללי המשחק", כותב שחור. "יש צורך בפעילות צבאית נחושה נגד הרשות הפלשתינית, וברור כי כעת אין לשוב למשא ומתן מדיני כלשהו".

בשיחה עם ערוץ 7 אמר שחור כי לדעתו הסכמי אוסלו לא היו טעות. "לדעתי הייתה בהם הזדמנות. באמצעותם היה אפשר להגיע להסכמי ביניים חלקיים. לתת להם את מדינתם, להגדיר גבולות ברורים למדינתנו, ולקבל ביטחון. אבל אצל הפלשתינים השתנה המצב, וחלון ההזדמנות שנפתח, נסגר. היום אין על מה לדבר. השינוי הגדול הוא שהרשות הפלשתינית, לא זו בלבד שאיננה מרסנת את הטרור, אלא היא בעצמה המפקדת על הלחימה נגדנו. היום ברור לי שאין לנו פרטנר".

"כעת יש לשקם את החוסן הלאומי שלנו, ואת כוח ההרתעה שלנו", סבור שחור, ועם זאת הוא מבהיר כי עלינו להתאזר בסבלנות, ולהניח לצה"ל להשיג את המטרות האלה בהדרגה. "לא נוכל", אומר שחור, "להשיג שתי מטרות אלו בשיטת ה 'זבנג וגמרנו'".

עוד הוא מבהיר כי ישראל לא תוכל להימלט מפעילות יותר מסיבית בשטח A.
