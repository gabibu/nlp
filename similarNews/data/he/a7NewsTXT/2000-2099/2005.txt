

בראיון ליומן ערוץ 7 הקדיש המזרחן יוסי אולמרט דברים לתקיפת חיל האוויר על מטרה צבאית סורית, ואמר כי לדעתו, לאחר שכבר שנים ישראל היא שמופתעת, הפעם הגיע תורה של סוריה לספוג הפתעה. עם זאת, אין הוא צופה שכתוצאה מהתקפת ישראל על תחנת המכ"ם הסורית יחול שינוי מוחלט בלבנון. לדעתו אפשר שסוריה תגיב באמצעות החיזבאללה, ומכל מקום אסד לא יפסיק את תמיכתו בחיזבאללה.

ארגון זה מאפשר לסורים לדחות את הלחצים המופעלים עליהם במטרה שיעזבו את לבנון, וכן להחזיק במעמדם כמדינת עימות ראשית עם ישראל. עוד יתרון שמפיק אסד מקיומו של החיזבאללה הוא שכך מתאפשר לו לבנות לעצמו תדמית של מנהיג ללא חת, ולא של "נער שעשועים", כלשונו של אולמרט, הנשען על תמיכת הגנרלים הוותיקים שהיו נאמנים לאביו.

תהליך נוסף שמצביע עליו אולמרט הוא ההתנגדות הלבנונית ההולכת ומתעצמת לכיבוש הסורי המתמשך.

בלבנון הולכת ומתגבשת אופוזיציה לנוכחותם של הסורים. תחילתה של ההתנגדות הזאת במארונים אחדים, אחר כך היא הפכה למדיניות הרשמית של הכנסיה המארונית, ובתוך כך של כל העדה המרונית כולה. מאוחר יותר הצטרף לגל זה של התנגדות ג'ונבלט והדרוזים, ועכשיו גם חרירי, ראש הממשלה הסוני.

לדעת אולמרט, החמרת התהליך המלחמתי בלבנון יכולה לגרום רק להפסדו של בשאר. כאמור, הוא עלול להפסיד את מאחזיו בלבנון, ולכן אפשר לומר כי הוא מהלך שם על חבל דק.
