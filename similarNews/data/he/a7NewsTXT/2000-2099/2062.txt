

בפיקוד דרום הוחלט הערב להסיג חזרה את הכוחות שנכנסו אמש לרצועה - לתוך השטחים שבשליטת ישראל, כך אישרו גורמים בכירים בפיקוד דרום.
מטרת הפעולה היתה לדברי צה"ל לחשוף שטחים באזור בית חנון מהם יורים הפלסטינים מרגמות.
כעת יתאפשר טוב יותר לחיילי צה"ל בתוך שטחי הקו הירוק לזהות את חוליות המרגמות ולפגוע בהן - עוד לפני הירי.

לטענת לשכת ראש הממשלה, ראש הממשלה שרון לא שוחח עם שר החוץ האמריקני פאוול ביממה האחרונה, וההחלטה לא קשורה לדברים שאמר השר האמריקני בקשר לפעולה ברצועה. הנסיגה מבוצעת מכיוון שחיילי צה"ל ביצעו את משימותיהם.


"אנו מקווים כי הצלחנו להבהיר לרשות הפלשתינית כי ירי המרגמות על שדרות היה חציית קו אדום, ושתגובתנו תהיה חמורה וכי לא נאפשר ירי כזה על שטחנו", ועוד הוסיפו גורמי ביטחון כי "התגובה שלנו היתה מוגזמת, אבל זאת בדיוק היתה מטרתה".

צה"ל הבטיח עד מחר לסיים את הפעולה ולהוציא את כל הכוחות משטחי הרשות הפלשתינים.


