

במהלך החמש שנים הקרובות יוקצו חמישה מיליארד שקלים לפיתוח מערך המסילות של רכבת ישראל.

שר התחבורה הציג את תוכניתו במהלך סיור ברכבת ישראל ואמר: "במדינה כל כך צפופה יש חשיבות גדולה לפיתוח תשתית הרכבות". לדבריו, מספר כלי הרכב בכבישים הולך וגדל ועל כן קיים הכרח בפיתוח רשת מסילות ברזל בכל רחבי המדינה ולעודד מעבר מרכב פרטי לנסיעה ברכבות.

תוכנית הרכבת כוללת השקעה של 2.3 מיליארד שקלים בפרוייקטים מסילתיים חדשים, 1.1 מילאירד שקלים בפרוייקטים המשכיים ו-1.8 מיליארד שקלים ברכישת קרונועים, קרונועים דו-קומתיים וקטרים. כך, אומר השר, ניתן יהיה להגדיל פי שש את יכולת ההסעה של רכבת ישראל.

משרד התחבורה העביר סכום ראשוני בן 80 מיליון שקלים להקמת קו רכבת בין תל-אביב לכפר-סבא. כמו כן הוחלט על הקמת קו בין תל-אביב למערב ראשון לציון.

מהנהלת הרכבת נמסר כי קצב הגידול בתנועת הנוסעים ברכבת בשנים האחרונות עלה על כל הציפיות. על פי התחזית, צפוי מספר הנוסעים להגיע השנה ל-16.2 מיליון לעומת חמש מיליון נוסעים בלבד בשנת 96'. בשנת 2006 יגיע מספר הנוסעים על פי התחזית לכ-40 מיליון.

