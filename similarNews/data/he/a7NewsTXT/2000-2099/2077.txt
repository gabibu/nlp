

בתגובה לתנועת המחאה "התעוררות" מתארגנת בימים אלה קבוצה חדשה של אנשי מילואים. העומדים בראש הקבוצה הזו מבקשים לשמש משקל נגדי לקולות הנשמעים מאוהלי תנועת "התעוררות".

מיכה גודמן, מי שעומד בראש ההתארגנות החדשה, סיפר לערוץ 7 כי כבר שלח מכתב לרמטכ"ל, ובו קריאה לחיזוק החוסן הרוחני בעם, ולעידוד הנכונות לשרת במילואים. "אנחנו נמצאים בעיצומה של מלחמת התשה, וזו מלחמה על הרוח. בזמן כזה יש חשיבות לאיחוד השורות ולנכונות להקרבה. אנו גאים להיות חיילים, ונמשיך להתנדב".

"אמירות בנוסח 'נמאס לנו', ו'אולי לא נגיע למילואים' מעודדות את אויבינו. האויב שואב עידוד ממה שנראה לו כתחילת ההתפוררות של החברה בישראל. אני מאמין כי רוב האוכלוסייה בארץ מתנגדת בתוקף לדיבורים על האפשרות להשתמט משירות המילואים".

גודמן מציין כי קבוצתו התארגנה באופן ספונטני לפני ימים אחדים בלבד, וכבר אספה מאות חתימות של סטודנטים באוניברסיטות ברחבי הארץ. "המדינה נשענה תמיד על קומץ 'פריירים'. ההגדרה הזו נכונה - אנחנו באמת עושים את העבודה בשביל כלל האוכלוסייה, אבל לא נמאס לנו. נמשיך בכך בגאווה, כי אין מי שיעשה זאת במקומנו".
