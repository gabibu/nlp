

למרות מחזורים ערים שנרשמו היום בבורסה בתל אביב, יחסית לימי המסחר האחרונים, נסחרה הבורסה גם היום בירידות שערים חדות.

המסחר נפתח בירידות של 2% במדדים המובילים לאור הירידות בנאסד"ק והמתיחות הבטחונית. על המסחר העיבה אזהרת הרווח של חברת סיסקו, שפרסמה אמש לאחר תום המסחר והודעות על פיטורים נרחבים בפיליפס ואריקסון.

מדד תל אביב 100 ירד ב-2.67% לרמה של 385 נקודות, המעו"ף ירד ב-3.23% לרמה של 389 נקודות והתל-טק ירד ב-3.38% לרמה של 253 נקודות. מחזור המסחר הסתכם ב-254 מיליון שקל.

טבע ריכזה היום את המחזור הגבוה בבורסה, בסך 44 מיליון שקל, ובלטה בעליה של 1.1%, עקב פער ארביטראז' חיובי מאמש.

ירידות חדות רשמו גם מניות קבוצת אי.די.בי. אי.די.בי אחזקות ירדה ב-3.3% ואי.די.בי פיתוח ירדה ב-4.7%.


