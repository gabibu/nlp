

האירועים שהתרגשו עלינו בחודשים האחרונים, וממש בימים האחרונים מעצימים את הוויכוח הישן בין הימין לשמאל באשר לדרך שבה ישראל צריכה ללכת. כתבנו אריאל כהנא אסף מתוך הארכיון דברי אזהרה שנאמרו על ידי אנשי ימין עוד לפני הסכמי אוסלו, ואחרי החתימה עליו.

הפגזת שדרות במרגמות היא רק אחת מהאפשרויות שנחזו על ידי אנשי הימין מיד לאחר החתימה על הצהרת העקרונות בין ישראל לאש"ף בקיץ תשנ"ג, 1993. אזהרות אין ספור נאמרו בתקשורת הכתובה והמשודרת, וגם בכנסת.

בדיון ההיסטורי בכנסת, מיד לאחר החתימה על הצהרת אוסלו, הזהיר ראש האופוזיציה דאז, בנימין נתניהו, מפני יציאתן של חוליות רצח מתוך האזורים הנתונים למרותם של הפלשתינים.

כחצי שנה לאחר החתימה על ההסכמים, כבר דיווח ערוץ 7 על היערכות צה"ל לאפשרות שהערבים יפגיזו בקטיושות יישובים הסמוכים לחבל עזה.

לאחר מהומות המנהרה, בשנת תשנ"ז, דיווח גורם צבאי בכיר כי הרשות הפלשתינית, בהוראתו הישירה של ערפאת, מתחמשת בנשק מכל הבא ליד, ובכל דרך: היא משיגה נשק מחוץ לישראל ומתוכה, והיא עושה זאת באמצעות קנייה, הברחה, או גניבה. מאמצים מיוחדים עשתה הרשות להשיג כלי נשק כבדים, כולל נשק נגד טנקים.

אזהרה מפני חתימת הסכמים בנוסח הסכם אוסלו נשמעה בכנסת אפילו לפני שנודע כי מתקיימות שיחות חשאיות בבירה הנורווגית. באדר תשנ"ג הציע ח"כ רחבעם זאבי שלא לשעות לאלו המציעים לסגת מחבל עזה: "אם נשמע בעצתם, תהיה רצועת עזה קוץ ממאיר ומוקד טרור מסוכן פי אלף. מה נעשה כאשר ינחתו טילי הקטיושה מבית להייה על אשקלון, מבין חנון על שדרות?" 
