

הלילה דקר פלשתיני חייל צה"ל דרומית לטול כרם. החייל נפצע באורח בינוני ואושפז בביה"ח מאיר בכפר סבא. חיילי צה"ל רדפו אחר הדוקר ומשניסה לתקפם הרגוהו.

חילופי אש כבדים היו באזור צומת איו"ש.
אתמול תקפו מחבלים אוטובוסים ישראליים ליד בית אל. קליעים אחדים פגעו באוטובוסים, אך לא היו נפגעים.

אש נפתחה אל היישוב פסגות.

אש פלשתינית נורתה לעבר עמדת צה"ל הסמוכה לרחוב האנפה בשכונת גילה. כוח צה"ל במקום השיב אש מקלעים ונשק קל לעבר מקורות הירי בשכונת בית ג'אלה.

בכביש עוקף חוסן שבגוש עציון נפצעו שלושה יהודים מיידויי אבנים.

בחברון ירו הפלשתינים אל שכונת אברהם אבינו, ובדרך נס לא היו נפגעים.

בגוש קטיף נפלו פצצות מרגמה ביישוב נצר חזני, ונפתחה אש אל מכונית ישראלית סמוך ליישוב מורג.

צה"ל עצר אתמול שלושה מחבלי תנזים בכפר ג'מעין באזור שכם. השלושה חשודים בפעילות חבלנית עוינת נגד ישראלים וחיילי צה"ל. לאחר מעצרם הועברו השלושה לחקירת השב"כ.
