

אריה דרעי ממשיך היום במתן עדות במשפט הציבורי נגדו בבית משפט השלום בירושלים. כתבת עתי"ם מוסרת כי הבוקר החל שלב החקירה הנגדית של התובעת עו"ד שרון אדרי.

מבית המשפט נמסר כי כשעה לאחר תחילת הדיון פרץ עימות בין ח"כ רחמים מלול מש"ס לבין אחד מהמאבטחים במקום. לטענת מלול, המאבטח דחף אותו. לאחר זמן קצר נרגעה ההמולה והשקט חזר על כנו.

בעדותו טען דרעי כי עד שהגיע למשרד הפנים, היתה נהוגה במשרד זה "שיטת הפתקים". בשיטה זו, מוסד שנקלע למצוקה היה פונה באופן ישיר למשרד הפנים ועוקף את הרשות המקומית, מעביר בפתק כמה כסף הוא צריך, ומשרד הפנים היה מחליט אם לאשר או לא. כאמור, אם הסכום היה מאושר, הכסף היה עובר ישירות לאותו מוסד ולא דרך הרשות המקומית.
"השיטה הפלתה מוסדות דת" אמר דרעי "ונעשתה במודע, כדי להפלות, ואני באתי ואמרתי, אין יותר את הדבר הזה, אין יותר אפליות, ועל זה אני משלם היום".

כתבת עתי"ם מציינת, כי ביחס לכתב האישום אמר דרעי: "אני חושב שלא הפרתי אמונים, לא רק בשליחות הציבור שייצגתי, אלא גם בשליחות למען מדינת ישראל כמדינה יהודית. לא יעלה על הדעת כי היה לכל דבר כסף חוץ מלענייני דת".

מאחורי דוכן העדים ישבו בני משפחתו של דרעי וקומץ מתומכיו, שהצליחו לפלס דרכם לתוך אולם הדיונים. מחוץ לאולם עמדו והמתינו כמה תומכים מאוכזבים שלא הצליחו להיכנס פנימה ולהאזין.
