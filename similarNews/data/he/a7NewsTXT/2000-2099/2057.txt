

בימים אלה, בהם שערי הר הבית סגורים למבקרים, פתחו רשות העתיקות והחברה לפיתוח מזרח ירושלים מרכז תצוגה והמחשה ייחודי במינו, בו אפשר לבקר באופן וירטואלי בהר הבית, כפי שנראה בתקופת בית שני לפני 2000 שנה.

המרכז, ע"ש איתן ומרים דוידזון, הוקם בתרומת ויליאם דוידזון מדטרויט, סמוך לשער האשפות, והוא יהיה חלק מהגן הארכיאולוגי של ירושלים, בו ניתן לראות, בין היתר, שרידים מימי בית שני.

המרכז נחנך היום רשמית, במעמד נשיא המדינה, משה קצב, הרבנים הראשיים לישראל, הרב ישראל מאיר לאו והרב אליהו בקשי דורון, ראש עיריית ירושלים אהוד אולמרט ומוזמנים רבים.

מרכז דוידזון הוקם במרתפו של אחד הארמונות האומאים, שנחשפו בחפירות שנערכו בפינה הדרום-מערבים של הר הבית בעומק של 8 מטרים. אדריכל איתן קימל שילב בניה חדשה עם השרידים העתיקים של הארמון, תוך שימוש בחללים התת-קרקעיים שנתגלו בחפירות.

גולת הכותרת של המרכז הינו מודל וירטואלי-אינטראקטיבי של הר הבית, כפי שנבנה ע"י הורדוס בימי בית שני. המודל הינו הנסיון הראשון מסוגו בעולם, של המחשה וירטואלית בזמן אמת של סביבה קדומה וייחודו בכך, שהוא מתבסס על נתונים היסטוריים-ארכיאולוגיים בלבד.

המודל מוצג באמצעות מחשב על ומוקרן באמצעים חדישים באיכות הקרנה גבוהה. בנייתו נמשכה קרוב לשנתיים, על ידי צוות ארכיאולוגים מרשות העתיקות, בראשותו של ד"ר רוני רייך וצוות של אדריכלים ואנשי מחשב מאוניברסיטת UCLA שבלוס אנג'לס. "אמצעי ההמחשה הזה מאפשר 'ללכת' בהר הבית כמו לפני 2000 שנה", אמר ד"ר רייך במהלך סיור עיתונאים, שנערך במרכז החדש לרגל פתיחתו. הוא הוסיף, כי מה שמייחד את מרכז דוידזון הוא שהמבקר יוצא ממנו היישר אל המקום בו נמצאים השרידים מתקופת בית שני, כך שהמודל הוירטואלי מקבל מימד מציאותי.

בנוסף לכך, יכול המבקר במרכז לצפות בסרט וידאו ייחודי בכיכובו של השחקן ג'וליאנו מר, המשחזר את סיפור העלייה לרגל לבית המקדש בימים הבית השני. גם סרט זה מוקרן בטכניקה מתקדמת באולם, המתנשא לגובה של 8 מטרים.

המבקרים יוכלו לסייר בתערוכה, שתציג שרידים ומימצאים שנתגלו בחפירות הר הבית וכן לגלוש באמצעות מחשבים, המוצבים באחת מהגלריות באתר האינטרנט של הגן הארכיאולוגי. אתר זה נבנה ע"י רשות העתיקות ומרוכז בו חומר ארכיאולוגי והיסטורי רב, על תולדותיה של ירושלים וכן מידע שימושי על המרכז והגן.

מפעילי המרכז מקווים למשוך אליו תיירים וישראלים וכן קבוצות של תלמידים, סטודנטים ומורים. שרה מלכה מהחברה לפיתוח ירושלים, מודה כי היום אנו נמצאים בתקופה הכי קשה מבחינה תיירותית, אך בכוונת החברה לנקוט בכל אמצעי השיווק, כולל הזמנת סוכני נסיעות מחו"ל, כדי שיכללו את הגן הארכיאולוגי ובו המרכז החדש, בחבילות התיור שלהם.
