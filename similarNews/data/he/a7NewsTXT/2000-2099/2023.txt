

אריה דרעי העיד הבוקר במשפטו הציבורי בבית משפט השלום בירושלים. דרעי מואשם בהעברת מיליוני שקלים למוסדות חינוך ודת, המזוהים עם סיעת ש"ס, באמצעות רשויות מקומיות בתקופה בה כיהן כמנכ"ל משרד הפנים וכשר הפנים בשנים 1986 עד 1993.

במהלך עדותו פרט דרעי בפני השופטים את שורת התפקידים שמילא במשרד הפנים משנת 1985, בה שימש כיועץ ועד לתחילת כהונתו בשנת 1988. דרעי הסביר לשופטים באריכות ובפירוט רב את השיטה בה תקצב משרד הפנים את הרשויות המקומיות עד הגעתו ואת השינויים הרבים שהכניס במשרד בשיטה החדשה שהנהיג עם כניסתו למשרד הפנים. דרעי אמר לשופטים: "הרגשתי שליחות, נציג של ציבור רחב מאוד דתי וספרדי".

כתבת עתי"ם מוסרת שבמהלך עדותו של דרעי החל במסדרון בית המשפט עימות אלים בין תומכיו של דרעי לבין מאבטחי בית המשפט שאסרו את כניסת התומכים לאולם הדיונים.

