

לאחר עשרה ימי מעצר שוחרר אתמול מפקד תחנת משטרת משגב רב פקד גיא רייף למעצר בית.
ביומן ערוץ 7 אמר פרקליטו של רייף עו"ד טומי נדשי, שהחקירה הסתיימה, וכי עתה ממתינים להחלטה על הגשת כתב אישום. נדשי אמר שהחשדות נגד רייף הן שהוא ירה בשטח משטרת משגב, וזאת כדי להתסיס את האזור וליצור מתיחות בין הערבים למשטרה. טענה נוספת המועלית נגדו היא שכדי להסוות את דבר הירי הוא עשה שינוי בנשקו.

לדברי נדשי, רייף מכחיש את רוב החשדות נגדו, ובאשר להחלפת הקנה בנשקו, לטענת רייף הדבר נעשה כחודשיים לאחר האירועים, וזאת מאחר שהיה בנשקו מעצור. החלפת הקנה, לטענת רייף, נעשתה בתום לב.

לשאלת עורך היומן מה הייתה כוונתו של רייף באמרו שהפרשה לא נגמרה, אלא רק התחילה, אמר נדשי שמדובר לדעתו בכך שישנם בעלי אינטרסים המבקשים לנפח את הפרשה, ולהפוך את פקד רייף לשעיר לעזאזל בעניין חקירת המהומות שהיו באוקטובר.

נדשי אמר כי השאלה מדוע ירה רייף לעבר התחנה אינה רלוונטית מכיוון שרייף טוען שהוא כלל לא ירה. עוד אמר נדשי כי הוא ממתין ל"ראיות מוצקות", כלשונו, שעתידות לבוא בנושא זה. נדשי סיפר כי צמרת המשטרה נייטרלית: אין גיבוי ואין גינוי.

לדברי נדשי, תחושתו של רב פקד רייף על המכות שהוכה במהלך מתן העדות בוועדת החקירה היא קשה, אך, לדעתו, זו צריכה להיות תחושתו של כל אזרח בישראל לנוכח המחזה של הכאת שוטר במהלך הופעתו בוועדת חקירה. אין זו בעייתו של רייף בלבד, אמר.
