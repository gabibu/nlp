

בכנסת עסקו אתמול במצוקת חיילי המילואים. כתבנו אפי מאיר דיווח על הדיונים השונים שנערכו שם בעניין זה. בוועדת החינוך נערכה פגישה של קציני צבא וראשי אוניברסיטאות כדי לדון בקשיים שבהם נתקלים הסטודנטים הנקראים לשירות מילואים.

על מצוקתם המיוחדת של חיילי המילואים הסטודנטים סיפר לערוץ 7 חילי טרופר, נציג תנועת "התעוררות". הוא סיפר שלפעמים נקראים סטודנטים לשירות מילואים בתקופת בחינות, ולפעמים נוצר מצב שבו הם אף מפסידים סמסטר.

לדבריו, אין גוף מכוון כלל אוניברסיטאי שקובע כללים, וכל אוניברסיטה נוהגת כרצונה. ישנם אף מרצים שאינם מעוניינים כלל להתחשב בסטודנטים שנקראו לשרת.

פורום המג"דים והמח"טים במילואים נועד גם הוא עם יושב ראש הכנסת. סא"ל במיל' ילון פרחי התמקד בדבריו ביחסה של החברה הישראלית בכללה אל משרתי המילואים. הוא אמר כי נחוץ לחולל בה שינוי בעניין זה, לדוגמה, יש לעודד עזרה הדדית של שכנים לאשה שבעלה במילואים, יש לעורר מודעות אל אותם ילדים שנותרו בבית כשאביהם בשירות, וכמוכן יש להביא לשינוי ביחסם של המעסיקים אל עובדיהם היוצאים לשירות מילואים.

חבר פורום המגד"ים, אל"מ במיל' אריאל היימן, אמר שאמנם אין לו התנגדות לגופים כמו "התעוררות", הפועלים לרווחת המילואימניקים, אך הוא כן מתנגד לשיטת האיומים בהמרדות וב"הדלקת המדינה", כלשונם.

ח"כ זבולון אורלב הסביר במליאה כי משבר המילואים אינו רק עניין צבאי, אלא הוא תולדה של "הפיחות ביחס לערכים כמו ביטחון והתיישבות". לדבריו פיחות זה "נותן את אותותיו גם בירידת המוטיבציה של חיילי הסדיר. החיילים", אמר אורלב, "הם עדיין 'מגש הכסף' שעליו מתקיימת מלחמת
הקיום היומיומית שלנו, וליחס הזה אליהם יש לתת ביטוי במעשים".

שינוי ראשון שדובר בו כבר אתמול הוא זה שסיפרה עליו סגנית שר הביטחון דליה רבין פילוסוף. היא אמרה בדיון כי כל החיילים במילואים מבוטחים כעת בפני סיכונים של פציעה במהלך השירות. זאת בניגוד למצב בשנים קודמות.

קציני המילואים קיבלו הבטחה לזירוז חקיקה בנושאים שונים בעניינם.

ראש הממשלה הבטיח אתמול כי לעת עתה לא תדון הממשלה בהצעת צה"ל להאריך את משך שירותם של חיילי המילואים.
