

"בזמן שהממשלה הקודמת נשאה ונתנה בוושינגטון ובמקומות אחרים, הרשות הפלשתינית במזרח ירושלים קבעה עובדות בשטח ואת העובדות האלה צריך למחוק", כך אמר היום השר לענייני ירושלים אלי סויסה בסיור ראשון שערך בירושלים, עיר הבירה.

סויסה התחיל את ביקורו בפגישת עבודה בעיריית ירושלים שבמהלכה הוצגו בפניו נושאים הקשורים לפיתוח העיר, המערכת הכספית ובעיקר הנושא הבטחוני שעלה בחודשים האחרונים על סדר היום וכלל בין היתר צרורות ירי חוזרים ונשנים מבית ג'אלה לעבר שכונת גילה, דבר שהעלה את שאלת המיגון לבתי השכונה ואבטחת בתי-הספר.

לאחר הפגישה, סייר סויסה בשכונת גילה, ויו"ר מינהלת גילה מאיר תורג'מן הסביר לו על שלבי המיגון המתוכננים לבתי השכונה. כמו-כן הוצגו בפני השר סוגי חלונות ממוגנים. ראוי לציין עלות מיגון של דירה בגילה על-פי התכנון מוערכת ב-3,000 דולר, בממוצע.

במהלך הסיור אמר סויסה כי יש שינוי מהותי במהלך התגובה של ישראל וכי הוא מקווה שישראל תחסל את הטרור. "כשר לענייני ירושלים" אמר סויסה, "אעשה הכל כדי לממש את אותן החלטות שהיו עד היום בוועדות השרים ובממשלה לגבי ירושלים".

סויסה תקף את מדיניות הממשלה הקודמת בנושא אכיפת החוק במזרח ירושלים ואת תופעת הבניה הבלתי חוקית ואמר כי הוא מקווה שהממשלה הנוכחית תפעל למחיקת העובדות שיצרה בשטח הרשות הפלשתינית.

