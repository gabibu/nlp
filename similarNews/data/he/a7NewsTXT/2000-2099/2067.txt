

הלילה יצא צה"ל משטחי A שברצועת עזה. ממשרד ראש הממשלה נמסר ש"המשימה הושלמה ולכן יצאנו".

במסיבת עיתונאים שהתקיימה אתמול אחר הצהריים אמר תת אלוף יאיר נווה, מפקד כוחות צה"ל ברצועה, כי צה"ל ישהה במקומות אלה "ככל שנידרש, ימים שבועות או חודשים". אולם, כאמור, כחמש שעות לאחר מכן החל צה"ל לסגת. הנסיגה באה כשעה לאחר ביקורת נוקבת של ארה"ב על החדירה לשטחי הרצועה. ממשרד ראש הממשלה נמסר כי אין כל קשר בין הנסיגה לבין הביקורת מארה"ב.

עם זאת ציינו גורמים צבאיים כי רצוי לבדוק מחדש מה הייתה ההוראה שקיבלו מפקדי צה"ל. ברור שתא"ל נווה לא שמע ממפקדיו על נסיגה צפויה, כולל מהרמטכ"ל, שאותו אירח נווה במשך היום.

הבוקר חידשו הפלשתינים את ירי המרגמות על גוש קטיף. פצצות מרגמה נורו על אזור התעשייה בנווה דקלים, על חממות כפר ים ועל אזור התעשייה ארז. לא היו נפגעים.

