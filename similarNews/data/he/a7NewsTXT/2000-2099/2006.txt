

בנס ניצלו אתמול שלושה מתיישבים יהודים מאש שנורתה אל תוך שכונת אברהם אבינו בחברון, אך תושבי השכונה החליטו כי הפעם לא יעברו בשתיקה על הירי. הם החליטו למחות. כמאתיים וחמישים איש, מבוגרים וילדים, יצאו מהשכונה, והתכנסו בכיכר גרוס, בתביעה מהממשלה להנחות את צה"ל להשתלט מחדש על שכונת אבו סנינה. הרב אבינועם הורוביץ מחברון הסביר ביומן ערוץ 7 את צעדיהם: "מבחינה בטחונית אין הבדל בין כיכר גרוס לבין הבתים: גם שם פוגעים בנו. מוכרחים לעשות את הצעד האלמנטרי לחזור אל הגבעות. אנחנו נשב כאן עד שצה"ל יכבוש את הגבעה". הורוביץ ציין שהוא עדיין אינו חש בשינוי כלשהו במדיניות בין הממשלה החדשה לקודמתה. הוא סיפר כי למרות הירי עליהם לא קיבל הצבא אישור להטיל עוצר, ו"רק כשיצאנו עם נשינו וטפנו לככר גרוס הם נאלצו לנקוט צעד זה". חיילי צה"ל, הוסיף הורוביץ, "פועלים להגנתנו ימים ולילות במסירות רבה, אך הם נאלצים לעשות זאת רק במגבלות החמורות שמגבילים אותם", אמר. "ראש הממשלה עדיין לא קלט שזוהי מלחמה, ושיש לצאת ולהילחם".
