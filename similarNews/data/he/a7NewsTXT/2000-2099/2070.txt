

בחצות ירו הפלשתינים לעבר סיור של צה"ל שנע במעלה הכביש ליישוב הר גילה, דרומית לירושלים. לא היו נפגעים.

באותה השעה היו גם חילופי אש בחברון, פלשתינים ירו מגבעת אבו סנינא לעבר בתי היישוב היהודי בשכונת אברהם אבינו בחברון ולעבר חיילי צה"ל שבבית הדסה ובבית רומנו. לא היו נפגעים אך נגרם נזק לעמדות צה"ל ולבתים. כוחות צה"ל השיבו אש לעבר מקורות הירי.

סמוך לחרמש בצפון השומרון התפוצץ אתמול בבוקר מטען נפץ ליד ג'יפ של צה"ל שאבטח אוטובוס, ובאותה שעה גם נפתחה עליו אש. לא היו נפגעים. בעת האחרונה היו באותו אזור כמה פיגועים דומים.
אש נפתחה אמש, סמוך לחצות, אל מכונית ישראלית שנסעה ליצהר שליד שכם. למכונית נגרם נזק אך הנהג לא נפגע.

ליד גוש עציון ירו מחבלים אל מכונית של תושבת כרמי צור. קליעים אחדים פגעו במכונית, אך האישה לא נפגעה.

נמשכת תופעת יידוי האבנים בכבישי הנגב. בכביש 31, סמוך לנבטים, נפגעו כמה מכוניות, אך אין נפגעים בנפש.

אחר הצהרים נורתה אש לעבר כוחותינו המוצבים ליד העיירה בית חנון שבצפון חבל עזה. חיילינו השיבו אש. איש לא נפגע. מדובר באחד מן הכוחות שנכנסו לשטח האוטונומיה.
