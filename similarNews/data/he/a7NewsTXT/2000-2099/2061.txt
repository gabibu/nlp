

יום הזכרון לשואה ולגבורה יצויין גם השנה בפולין על ידי שמונה משלחות של בני נוער, הכוללות 1,215 בני נוער, מורים ומלווים, יצאו למסע לפולין בראשית השבוע ויפקדו בה מחנות השמדה ואתרים אחרים, במסגרת התוכנית "את אחי אנוכי מבקש" של מינהל חברה ונוער במשרד החינוך.

המשלחות מורכבות מתלמידי בתי ספר שונים ברחבי הארץ - ממלכתיים וממלכתיים-דתיים, מערים גדולות (רמת גן) ומישובים קטנים (אופקים וירוחם). ראויות לציון המשלחת המקובצת של תלמידי החינוך המיוחד ומשלחת של עשרה תלמידים פגועי מוחין (CP).

לכל אורך המסע תפעל משלחת אחת על פי עקרונות תורתו של יאנוש קורצ'אק. חברי משלחת זו הוכנו בארץ לקראת המסע - נבחרה מועצת המשלחת, נקבעו תקנות וחולקו תפקידים.
במהלך המסע יתקיימו הטקסים הבאים -

1. טקסי ערב יום השואה יתקיימו בשני אתרים, כיכר הגטו בוורשה לזכרם וכבודם של מורדי הגטאות. ליד קברו של רבי אלימלך מליז'נסק - לזכרן ולכבודן של חצרות החסידות בשואה ולפניה.
בכל טקס ישתתפו כשש מאות בני נוער מישראל ויצטרפו אליהם בני נוער ובוגרים יהודים מרחבי העולם.
2. ביום השואה יתקיימו עצרות השואה במחנה מאידנק וסיומו של מצעד החיים מאושוויץ לבירקנאו בשיתוף עמותת מצעד החיים.

3. במוצאי שבת 21.4, יתקיימו שני ערבי הצדעה לחסידי אומות העולם. הטקס המרכזי יתקיים בוורשה ובו יוענקו אותות לשני חסידי אומות הלעולם, אחד מהם הציל את שגריר ישראל בפולין, מר שבח וייס, והשני יתקיים בקראקוב.

4. ביום שלישי בערב 24.4. לקראת חזרת המשלחות לארץ יתקיים בגטו ורשה טקס התיחדות עם חללי צה"ל ומערכות ישראל, ואחרי כן ישובו המשתתפים לארץ.
