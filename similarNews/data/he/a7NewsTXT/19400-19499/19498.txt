

"אם הפלשתינים יירו טילים מסוג 'קסאם 2' תגובתנו תהיה חריפה ולא דומה לשום דבר אחר", כך אמר לפני ימים אחדים ראש הממשלה אריאל שרון כשביקש להבהיר לראשי הממשל האמריקני שירי טילים מסוג זה יהיה בו משום פריצת כל הגבולות מבחינתה של ישראל.

אתמול לפני הצהריים, בעוד שרון עושה את דרכו ארצה מביקורו בארה"ב, ירו המחבלים שלושה טילים מסוג "קסאם 2" אל שטח קיבוץ סעד המצוי בתוך "ישראל הקטנה", מצפון לרצועת עזה. הטילים נחתו בשטח פתוח, ולא היו נפגעים. חיילי צה"ל נכנסו לשטח הרצועה, שממנו נורו הטילים, ותפסו שלושה משגרים, שהיו במרחק 7 ק"מ בדיוק מהמקום שבו נחתו.

נזכיר כי בשבוע שעבר, לאחר שנתפסה משאית של "פירות וירקות" שהובילה משלוח של טילים כאלה, בדק צה"ל ומצא כי טווח הטילים גדול יותר ממה שהוערך בתחילה, והוא עומד על 8 עד 10 קילומטרים.
קוטר הטיל הוא 120 מ"מ, ואורכו מגיע ליותר ממטר וחצי. משקל ראש הנפץ של "קסאם 2" נע בין 4 ל- 6 ק"ג.

מוקדם יותר אתמול נתגלה מטען צד שהניחה מחבלת בתוך סל נצרים סמוך למחסום טייבה. המטען היה אמור לפעול בשעה שרכב צה"ל ייכנס למחסום ויבוא לאסוף את ערביי הרש"פ המורשים להיכנס לשטח "ישראל הקטנה".

יצוין כי מטרת רוב העוברים במחסום זה היא להגיע לבית החולים "מאיר" בכפר סבא. כוח צה"ל גילה את המטען ופוצץ אותו מבעוד מועד, וכך נמנע אסון כבד.

אירועים נוספים שהיו אתמול: ירי לעבר עמדת צה"ל הסמוכה לשכונת גילה וירי לעבר עובדים בכביש חוצה ישראל. שני האירועים הסתיימו בלא נפגעים.

פעולות אלה של המחבלים תואמות, לדעתו של פרשן הערוץ הראשון רון בן- ישי את דרישתו של ערפאת לפגוע בימים אלה בתושבים יהודים מיש"ע ובחיילי צה"ל, ביש"ע או בשטחי מדינת ישראל האחרים, אך לא באזרחים בתוך הקו הירוק. בהתאם לדפוס פעולה זה בוצע אתמול גם הפיגוע בבאר שבע.


