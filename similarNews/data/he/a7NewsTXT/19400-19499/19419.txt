

ילד יהודי נפצע במוצ"ש בשעות הלילה מאבנים שיידו ערבים לעבר רכב בו נסע בכביש עוקף חוסאן, ממערב לבית לחם. הילד פונה לקבלת טיפול בבית חולים.

קודם לכן, הופעל מטען צד לעבר רכב צבאי שליווה אזרחים בעלייה לשכונת השומרונים שבהר ברכה.
איש לא נפגע בהתפוצצות.

ערבים השליכו רימוני רסס אחדים לעבר מוצב צה"ל בגבול ישראל מצרים סמוך לרפיח. לא היו נפגעים ולא נגרם נזק.

במכונית שהתפוצצה בליל שבת ליד מושב מי עמי בנחל עירון נתגלו גופותיהם של שלושה מחבלים שהיו ככל הנראה בדרכם לפיגוע. כך עולה מבדיקת המשטרה.

על פי סברת המשטרה, היו השלושה בדרכם לפוצץ את המטען רב העוצמה שנשאו עמם, באחד ממקומות הבילוי במפרץ חיפה.

גורמי הביטחון מעריכים, כי שלושת המחבלים באו מאזור ג'נין. לבד מהשלושה, לא נפגע איש בהתפוצצות.

