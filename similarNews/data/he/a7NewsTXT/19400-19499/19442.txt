

משרד התעשייה והמסחר ומשרד החוץ יקיימו ב-12 בפברואר 2002 יום עיון בנושא: שילוב אזרחי המדינה הערביים במיגזר העיסקי. יום העיון הינו בחסות השרה דליה איציק, שר החוץ, שמעון פרס, ויו"ר ועד הרשויוה מקומיות הערביות, שאוקי חטיב.

שרת התעשייה והמסחר, דליה איציק, אמרה כי השנה שחלפה היתה אולי המכריעה בתולדות היחסים בין האזרחים הערבים לבין המדינה ויצרה מציאות חדשה במירקם החיים המשותפים בין האוכלוסייה היהודית לבין הערבית, במדינה. השרה איציק הוסיפה, כי "תוכנית מעין זו מקבלת מישנה תוקף כאשר היא נוצרת כדרישה מה"שטח", נטולת כפייה ממשלתית או אחרת, ומאידך, קיימת חשיבות לכך שהממשלה תהיה מעורבת תוך מתן גיבוי ותמיכה".

במיסגרת יום העיון יתקיימו מספר מושבים בהם יובאו דוגמאות מהעולם לעידוד שילוב בני מיעוטים. כמו כן, תוצג החקיקה הקיימת בנושא אפלייה מתקנת וכן יוצג הניסיון של ראשי חברות בינלאומיות במיזוג בני מיעוטים, מנקודות מבט של החברות. משרד החוץ הדגיש כי הוא רואה חשיבות רבה להחלטתה של שרת התמ"ס, דליה איציק, להרתם ולקדם תוכנית זו, המדגישה את הגיבוי הממשלתי לתוכנית.
