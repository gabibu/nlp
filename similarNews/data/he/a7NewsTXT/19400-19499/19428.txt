

משטרת התנועה מפעילה מצלמות מהירות חדשות בכבישי הארץ. בשבוע שעבר הופעלו מצלמות מהירות חדשות לאורך 53 קילומטרים בכביש מספר 40, מבאר-שבע ועד צומת מלאכי (קסטינה).

מצלמות המהירות מוצבות מדי פעם בעמדות שונות לאורך הכביש, והמקום שלהן מוחלף מדי פעם. נוסף לכך, הוצבו לאורך הכביש "דחלילים" - עמדות דמה של מצלמות. לאורך הכביש הוצבו שלטים, המודיעים לנהגים על הפעלת אמצעי אכיפה בכביש זה.

ממשטרת התנועה נמסר , שהפעלת מצלמות מהירות בכביש 40 נעשתה לאחר הפעלה מוצלחת של מצלמות מהירות בכביש מספר 4, בין אשקלון לנהריה. הצבת המצלמות הביאה לירידה ניכרת במספר תאונות הדרכים בכביש זה.

בעתיד מתכנן אגף התנועה במשטרה להציב מצלמות מהירות גם בכביש מספר 2 - כביש החוף - וכן בכבישים מספר 65 ו-85 בצפון הארץ.


