

בתום שיחותיו עם ראשי הממשל בוושינגטון כינס שר הביטחון בנימין בן אליעזר תדרוך לכתבים ישראלים, ובו מסר שסגן נשיא ארה"ב ריצ'ארד צ'ייני אמר כי " מבחינתו אפשר לתלות את ערפאת". פרסום דברי צ'ייני עורר את זעמם של הנציגים האמריקנים.

לדברי גורמים ישראלים בוושינגטון, הדיווח שמסר בן אליעזר על תוכן שיחותיו עם צ'ייני גרם נזק לישראל. "לא מקובל שאורח ידווח מה שאמרו לו המארחים", הסביר גורם מדיני.

בעקבות הפרסומים המביכים בישראל, יזם בן-אליעזר שיחת טלפון עם ראש המטה של סגן הנשיא לואיס ליבי והביע צער על הדיווחים.

שר הביטחון בן אליעזר ביקר ביום שישי באתר אסון התאומים בניו-יורק. הוא קיים מספר פגישות עם מנהיגים יהודים וכן עם שר החוץ לשעבר הנרי קיסינג'ר.

בצאת השבת ימריא בן אליעזר בחזרה לישראל בטיסה אזרחית של "אל-על". בן אליעזר לא יוכל להצטרף למטוסו של ראש הממשלה, משום שעל פי הוראות הביטחון, חל איסור שראש ממשלה ושר ביטחון יטוסו באותו מטוס.



