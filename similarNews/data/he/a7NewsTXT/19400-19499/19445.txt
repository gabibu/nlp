

מפכ"ל המשטרה, רב-ניצב שלמה אהרונישקי, הציג היום תחזית קודרת לשנת העבודה 2002 ואמר, כי הנחת העבודה היא כי הטרור יגבר ויתעצם והביטחון האישי והחברתי של אזרחי ישראל יתערער. הדברים נאמרו במסיבת עיתונאים בה הציג המפכ"ל את סיכום פעילות המשטרה בשנת 2001.

שנת 2001, לדברי המפכ"ל, היתה השנה הקשה ביותר, שנה שהשפיעה באופן מהותי ודרמטי על העשייה המשטרתית והחברה בישראל.

בשנת 2001 חלה עלייה של 337 אחוזים בארועי הטרור. 1794 ארועי טרור חלו בשנת 2001 - עלייה המשתווה לשלוש השנים הקודמות ביחד. במהלך שנת 2001 נהרגו בפעולות טרור 208 אזרחים ישראלים, 1523 נפצעו. 209 פיגועים חלו בתחומי הקו הירוק, עיקר התרחשו פיגועים בירושלים, 90 פיגועים חלו בעיר הבירה של ישראל.

27 מטעני חבלה הצליחו חבלני המשטרה לנטרל, 9 מחבלים נהרגו על ידי כוחות המשטרה במהלך פיגועים וחמישה מחבלים התפוצצו טרם הגיעו לייעדם. סך הכל הצליחה המשטרה לסכל 34 אחוזים מסך הכל הפיגועים שהתרחשו במהלך שנת 2001.
