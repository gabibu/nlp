

באתר nfc ממשיך העיתונאי יואב יצחק לחשוף את פרשיית השחיתות של חברת הכנסת זהבה גלאון בעת שהייתה סמנכלי"ת ומנכלי"ת "המרכז הבינלאומי לשלום".

בימים אלה יצחק מגלה כי עם פרישתה מתפקידה כמנכלי"ת במרכז גלאון משכה מן המרכז סך של 105,182  בלא שקיבלה היתר לכך מחברי הנהלת המרכז. יצחק נשען על גילויו של "טופס 101", המפרט את כל התשלומים שקיבלה גלאון מן המקום.

יצחק מציין כי הסכום הגבוה נמשך בחודש יוני 99', כחודש לאחר שנבחרה להיות חברת כנסת, ובכך, למעשה, כבר הפסיקה להיות מועסקת במרכז הבינלאומי לשלום.

יצחק מציין עוד כי גלאון, המכהנת כיו"ר סיעת מרצ, מרבה להתבטא בעניינים הנוגעים לטוהר מידות, ומעת לעת גם "נוזפת" ביועץ המשפטי לממשלה, אליקים רובינשטיין, על שזה אינו מחמיר דיו, לגישתה, עם חשודים בעלי מעמד ציבורי רם. "דווקא בשל זאת" מוסיף יצחק, "יש טעם מיוחד לחשוף מידע חדש שטרם פורסם, המעלה שאלות קשות בקשר לפעילותה של גלאון, ולהידרש עוד לפרשה, הנחקרת במשטרה, משום מה, זמן רב מדי, ובדרך שנראית כניסיון לסחבת מכוונת. אחרת קשה להסביר, מדוע 'מורחת' המשטרה את החקירה כבר זמן רב, בשעה שחקירות מורכבות בהרבה נחקרו והסתיימו תוך זמן קצר בהרבה". החשדות הראשונים נגד גלאון הועלו כבר במרץ 00', כלומר לפני כמעט שנתיים, ומשטרת ישראל עדיין לא סיימה לחקור אותה, ולא הגישה את מסקנותיה לפרקליטות.


