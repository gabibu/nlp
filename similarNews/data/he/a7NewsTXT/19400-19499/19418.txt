

במשטרה התקבלה התרעה על כך שליל שבת בסביבות השעה 7 בערב ישוגרו טילי קסאם לעבר שכונת גילה בירושלים. כך דיווחה כתבת עתי"ם טל ימין.

מקור משטרתי בכיר מסר כי כל כוחות המשטרה בירושלים קיבלו הוראה להיערך לאפשרות של ירי טילי קסאם לעבר שכונת גילה.

יצוין כי דובר המשטרה המעיט בערך הידיעה ואמר כי ההתרעה מתבססת על הודעה אנונימית, אך הודה בכך שנמסר למשטרה על התרעה מפני האפשרות של ירי טילי קסאם על ירושלים.

טל ימין מוסרת כי בכתבה ששודרה בחדשות הערוץ השני לפני ימים אחדים התרברבו ערבים מבית ג'אלה כי בידיהם מצויים אמצעי לחימה חדשים שישראל לא ידעה כמותם, ובכוונתם להפתיע את הישראלים ולהכות בהם מכה קשה.

כזכור, שמונה טילים מסוג קסאם-2 נתפסו בידי כוח צה"ל על משאית ערבית כשהיתה בדרכה משכם לג'נין. כמו כן, נתפס על המשאית משגר. טווח טילי הקסאם הוא כ-8 קילומטרים ויותר. ראש הנפץ של טיל הקסאם יכול לשאת כשישה ק"ג חומר נפץ. בצה"ל חושדים כי בפרויקט ההברחה והיצור של טילי הקסאם היו מעורבים פעילי ארגון החמאס וכי יתכן כי נסתייעו בידי הזרוע הצבאית של פתח' התנזים.


