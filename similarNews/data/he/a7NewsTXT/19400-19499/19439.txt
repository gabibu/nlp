

בהמשך לתגובת ישראל לפיגוע הירי בבאר שבע וירי טילי ה"קאסם 2" בבוקר הפציצו מסוקי קרב שני מפעלים לייצור אמצעי לחימה במחנה הפליטים ג'יבליה, בצפון חבל עזה. דובר צה"ל מסר כי המפעלים ייצרו בין השאר פצצות מרגמה ורקטות.

מוקדם יותר הערב תקף חיל האויר את מפקדת כוח 17 שבמתחם אנסר 2 שבעיר עזה. הערבים טוענים כי 20 מאנשיהם נפצעו.

בביתו של ראש הממשלה אריאל שרון בחוות השקמים דנו הלילה שרי המטבחון בהסלמה בטרור. בפגישה השתתפו שר החוץ שמעון פרס, שר הביטחון בנימין בן אליעזר וגורמי ביטחון נוספים.

שרון החליט לכנס את ההתייעצות מיד עם שובו מארה"ב, בעקבות גל הפיגועים שהיה במהלך שהותו בארה"ב, בו נרצחו 6 נשים, וכן בעקבות ירי טילי הקאסם מרצועת עזה לאיזור צפון הנגב.
מיד עם נחיתתו הטיל שרון על ערפאת את האחריות: "נשים נרצחו בארץ כתוצאה מטרור שערפאת אחראי לו ישירות".

כתגובה ראשונה לירי טילי הקאסם חסם כח צה"ל את הכביש הראשי ברצועת עזה, המחבר בין צפון החבל לדרומה. מחסומים של צה"ל הוצבו בצומת נצרים ובצומת גוש קטיף.

סגן קרן רוטשטיין ורב"ט איה מלאכי נרצחו בפיגוע בבאר שבע

סמוך לשעה 13:35 הגיחו שני מחבלים במכונית סמוך למטה פיקוד דרום בבאר שבע. המחבלים זינקו מתוך המכונית ופתחו בירי, תחילה לעבר קונדטוריה סמוכה ואחר-כך אל מעבר לחומות מחנה של מטה פיקוד הדרום.

באותה עת היו כמה קצינים ונגדים של חיל האויר במסעדה הסמוכה "סוף הדרך". סרן גיא שחם וקצינים נוספים יצאו והצליחו לפגוע באחד המחבלים. המחבל השני פתח בריצה לכיוון בית ספר סמוך. שוטרים וקצינים ששמעו את היריות החלו לרוץ למקום. רב פקד יקי ארצי, רץ למקום ממטה המרחב השוכן כמה עשרות מטרים משם, ופגע במחבל השני למוות.

כתב עיתי"ם מוסר כי אחד המחבלים, שביצעו את הפיגוע בבאר שבע, ועליו חגורת נפץ, הצליח להגיע לכניסת בית הספר "שער החיים" של רשת מעיין החינוך התורני בבאר שבע, ושם נהרג.

המחבל הגיע לכניסה לבית הספר בעת שהתלמידים ישבו בכיתות הלימוד. עם הישמע היריות נשכבו התלמידים על הרצפה בכיתות, וכך נשארו במשך שעות אחדות. לאחר מכן ירדו בהוראת אנשי הבטחון למקלטים, עד שפורקה חגורת הנפץ מגופו של המחבל ההרוג.

בסמוך לשעה 16:00 ניטרלו חבלני המשטרה את חגורת הנפץ שהיתה על גופת המחבל. גם לאחר מכן חלקים גדולים מהעיר היו סגורים, עקב חשש למטענים נוספים וכן חיפושים אחר אדם נוסף שנראה נמלט מהמקום.

כוחות גדולים של משטרה ואמבולנסים הגיעו למקום, ופינו את הנפגעים לבית החולים "סורוקה" בבאר שבע.

קצינה בחיל האוויר, סגן קרן רוטשטיין הי"ד, בת 20 מאשקלון, והחיילת, רב-טוראית איה מלאכי הי"ד, בת 18 ממושב עין הבשור, נרצחו בפיגוע הירי. טרם נמסרו מועדי ההלוויות.

ד"ר איתן חי-עם, מנהל המרכז הרפואי "סורוקה" בבאר שבע, מסר כי עם קבלת ההודעה על הפיגוע ליד מחנה פיקוד דרום, נערך בית החולים במתכונת חרום. "הגיעו אלינו 22 פצועים, הרוב נשים. אחת מהן הגיע ללא רוח חיים ועוד אשה נפטרה בחדר הטראומה. כרגע יש פצועה נוספת באורח אנוש בחדר הניתוח ועוד שלושה פצועים באורח קל", אמר ד"ר חי-עם. עוד 16 בני אדם הגיעו לבית החולים, כשהם סובלים מהלם וחרדה.

יצויין כי היו התראות מוקדמות על מחבלים שחדרו מאזור רפיח ולא נמצאו , וכן על מפגע שהתכונן לבצע פיגוע במקם הומה אדם.


שוב "הסלמה" - 3 רקטות מסוג "קאסם 2" נחתו הבוקר ליד קיבוץ סעד בנגב

שלוש רקטות מסוג "קאסם 2" נחתו בבוקר בשטח חקלאי פתוח ליד קיבוץ סעד בנגב. באזור הקיבוץ התגלו עד עתה חלקים של שתי רקטות בלבד. אולם, כח צה"ל שחדר כ-2 ק"מ לתוך שטח הרשות הפלשתינית ברצועת עזה גילה שלושה משגרים של רקטות מסוג "קאסם". על כן מניחים בצה"ל, כי כל שלושת הטילים נורו לעבר ישראל.

על פי נתונים ראשונים, נורו הרקטות לטווח של 7 ק"מ, דבר המבסס את ההערכה כי מדובר ברקטה מסוג "קאסם 2".

נציין כי ה"טילי קאסם 2" הם בעלי טווח גדול יותר מטילי "קאסם 1" וממרגמות. הטווח המוערך של קאסם 2 הוא 7-13 ק"מ.
