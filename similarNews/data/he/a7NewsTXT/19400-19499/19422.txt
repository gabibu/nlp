

מאז הסתיים מסע הפרסום המעודד תרומת איברים, תרמו בשבוע אחד, הראשון של פברואר, שש משפחות את אברי קרוביהם שנפטרו להשתלות.

המתאמת הארצית של מרכז השתלות תמר אשכנזי אמרה כי כמות כזו של תרומות בשבוע האחרון, זהה למספר התרומות בחודש מוצלח אחד. "מתוך 6 התרומות בוצעו 21 השתלות, מהן 3 לבבות, 6 כבדים, 11 כליות, ועוד השתלה של כליה ולבלב", אמרה אשכנזי.

אחד התורמים הוא הנער בן ה-17 שנהרג כשנמחץ ע"י שער חשמלי בקיבוץ מעלה הגלבוע. כליותיו של הנער הושתלו בילד בן 8 ובנער בן 15. שאר איבריו נתרמו לאנשים מבוגרים יותר, שהמתינו זמן רב להשתלה.

ביום שישי נפטרה צעירה בת 28 מהקריות שבחיפה, כתוצאה מדימום מוחי. ממנה נתרם לב לגבר בן 50, בניתוח שבוצע בבית החולים הדסה עין כרם, וכליה לנער בן 16 שאף הוא נותח בהדסה.

לכתב עתי"ם נודע כי הצעירה שנפטרה היתה ספורטאית מצטיינת שנהגה לרוץ למרחקים ארוכים וכן היתה מורה למחול. היא נפטרה כאמור כתוצאה מדימום מוחי פתאומי. כבדה נתרם לאשה בת 50 והכליה והלבלב של הצעירה הצילו את חייבה של אישה בת 30.

תרומה נוספת ניתנה השבוע מאבריו של צעיר בן 25 שנהרג בתאונת דרכים. ליבו נתרם לגבר בן 45 בניתוח שבוצע בביה"ח שיבא בתל השומר וכן נתרמו מגופו כבד וכליות.

מסע הפרסום המעודד תרומות איברים כלל, בין היתר, תוכנית רב מערכתית של הסברה באמצעי התקשורת השונים, וכן החתמה של מתנדבים באוניברסיטאות, קניונים ובתי חולים ברחבי הארץ.



