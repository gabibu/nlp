

11 מצרים, שניים מהם שוטרים, נפצעו בהתנגשויות בין מוסלמים לבין קופטים בדרום מצרים, בעת חנוכתה של כנסיה חדשה בכפר.

בהודעת משרד הפנים נאמר כי ההתנגשויות פרצו "כשהתושבים הקופטים של הכפר בני ולמס, הסמוך לעיר מיניה, התכוננו לערוך את מיסת יום ראשון. במהלך התנגשויות מוגבלות שארעו במקום, הוצתו שלוש מכוניות ובית מגורים, והאש התפשטה לחמישה בתים נוספים".

המשרד הודיע, כי המשטרה התערבה והשיבה את הסדר על כנו. מקורות משטרתיים מסרו לפני כן, כי צעירים משתי העדות רגמו אלה את אלה באבנים וכי הצעירים הקופטים ירו ברובי ציד. המשטרה ציינה, כי המוסלמים ניסו להצית את הכנסיה ואת הבתים הסמוכים לה.
