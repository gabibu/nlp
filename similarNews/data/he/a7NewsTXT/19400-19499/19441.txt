

בצה"ל העריכו היום בצהריים כי לא פחות משלושה טילים מדגם "קאסם 2" נורו מתוך שטח רצועת עזה לתוך שטח ישראל, ופגעו בשטח חקלאי באזור קיבוץ סעד.

באזור הקיבוץ התגלו עד עתה חלקים של שתי רקטות בלבד. אולם, כח צה"ל שחדר כ-2 ק"מ לתוך שטח הרשות הפלשתינית בחבל עזה גילה שלושה משגרים של רקטות מסוג "קאסם". על כן מניחים בצה"ל, כי כל שלושת הטילים נורו לעבר ישראל.

על פי נתונים ראשונים, נורו הרקטות לטווח של 7 ק"מ, דבר המבסס את ההערכה כי מדובר ברקטה מסוג "קאסם 2".

יש לציין, כי טנק של צה"ל שהיה באזור גדר המערכת, סמוך למקום שיגור הרקטות, הבחין בשיגורים ובמחבלים משגרים וירה פגזי טנקים תוך כדי תנועת איגוף לעבר מקום השיגור. טרם ברור אם נפגעו פלשתינים מירי זה.
