

אטלה ליפובסקי ז"ל שנרצחה מירי המחבלים אמש הובאה למנוחות בבית העלמין בכפר סבא. בהלוויה השתתפו בני המשפחה, ידידים ומכרים, תושבי הישוב וקהל רב.

השר דני נווה אמר ליד הקבר כי המלחמה בטרור היא גם המלחמה על זכותנו לחיות בארץ והיא לא רק מלחמה על הזכות לחיות במעלה אפרים, אלא גם בכפר סבא ובכל אתר בארץ. עוד ספד למנוחה ראש מועצת מעלה אפרים.

אטלה ליפובסקי, בת 79 ממעלה אפרים, נרצחה בפיגוע ירי במוצ"ש בכביש חוצה שומרון, סמוך לכפר ג'מעין, קרוב לצומת תפוח. בנה ונכדה נפצעו באורח קל.

השלושה נסעו במכוניתם בכביש חוצה שומרון מאריאל למעלה אפרים וליד הפנייה לכפר ג'מעין נפתחה לעברם אש. אטלה נפצעה פצעים אנושיים ובנה נפצע קל בראשו. הוא המשיך בנסיעתו עד צומת תפוח, שם עצר והזעיק עזרה. מתנדבי "הצלה" וניידת טיפול נמרץ חשו למקום, אך לרופאים לא נותר אלא לקבוע את מותה. בנה ונכדה, שלקה בתגובת חרדה וזעזוע, פונו לקבלת טיפול בבית החולים בילינסון בפתח תקווה.

כוחות בטחון שהגיעו למקום זיהו מספר פגיעות ברכב. בשלב זה לא ברור אם הירי בוצע מן המארב או מרכב עוקף. ככל הנראה הרוצחים נמלטו לשטח הרש"פ.


