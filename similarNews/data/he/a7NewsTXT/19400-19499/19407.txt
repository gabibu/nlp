

שרי האוצר של שבע המדינות העשירות ביותר בעולם (G-7) החלו בשבת בבוקר בשיחות בדלתיים סגורות במתקן ממשלתי מבודד מחוץ לאוטאווה, כאשר הנושאים העיקריים הם צפי של הכלכלה הגלובאלית, סיוע למדינות נחשלות ודרכים להקפאת כספי ארגוני הטרור. בסדר עדיפויות גבוה נמצאים בעיות החוב של ארגנטינה, והמיתון הכלכלי ביפן.

הנציגים אמורים לדון בנוסף בסיוע לפיתוח הבינלאומי, וב"אתגרים העומדים בפני המדינות העניות ביותר בעולם", אמר שר האוצר הקנדי פאול מרטין, המארח את הוועידה.

אירגון הG-7 כולל את בריטניה, קנדה, צרפת, גרמניה, איטליה, יפן וארה"ב. בדיונים נכחו גם שרים מרוסיה וספרד, המשמשת כנשיאה התורנית של האיחוד האירופי, והמנהלים של קרן המטבע הבינלאומית, הורסט קלר, ושל הבנק העולמי, ג'יימס אולפנסון.

בסוגיית המאבק הגלובלי במימון הטרור, נושא שנדון ביום שישי בערב, אמר שר האוצר האמריקני פול אוניל ש-149 מדינות הקפיאו יותר מ-104 מיליון דולר מאז הפגועים של ה-11 בספטמבר.

