

הובאו למנוחות שתי החיילות שנרצחו בפיגוע בבאר שבע. רב טוראית איה מלאכי, נטמנה בבית העלמין במושב עין-הבשור.

בחלקה הצבאית של בית העלמין באשקלון הובאה למנוחות סגן קרן רוטשטיין, שנרצחה אף היא בפיגוע.

בבית החולים סורוקה בבאר שבע מנותחת בשעות האחרונות החיילת הילה לוסטיג , שנפצעה באורח קשה מאוד בפיגוע ליד פיקוד הדרום. לאחר הניתוח תוחזר החיילת למחלקה לטיפול נמרץ.

אתמול, סמוך לשעה 13:30 בצהריים, הגיחו שני מחבלים ממכונית סמוך למטה פיקוד דרום בבאר שבע. הם פתחו בירי, תחילה לעבר קונדיטוריה סמוכה, ואחר-כך אל עבר חומות הבסיס של פיקוד הדרום.

באותה עת שהו כמה קצינים ונגדים של חיל האוויר במסעדה הסמוכה, "סוף הדרך". סרן גיא שחם וקצינים נוספים שמעו את היריות, יצאו מתוך המסעדה והצליחו לפגוע באחד המחבלים. המחבל השני פתח בריצה לכיוון בית הספר "בארי" הסמוך. שוטרים וקצינים, ובראשם רב פקד יקי ארצי, רדפו אחריו ממטה המרחב השוכן כמה עשרות מטרים משם, וחיסלו אותו.

סמוך לשעה 16:00 נטרלו חבלני המשטרה את חגורת הנפץ שהייתה על גופת אחד המחבלים.
עדיין בשל חשש ממטענים נוספים ומהימצאותו של מחבל נוסף שנראה, לפי חלק מן העדויות, נמלט מהמקום היו חלקים גדולים מהעיר סגורים לתנועה שעות ארוכות לאחר שהסתיים האירוע.

סגן קרן רוטשטיין הי"ד, בת 20 מאשקלון, קצינה בחיל האוויר, והחיילת רב"ט איה מלאכי הי"ד, בת 18 ממושב עין הבשור, נרצחו בפיגוע הירי.

ד"ר איתן חי-עם, מנהל המרכז הרפואי "סורוקה" בבאר שבע, מסר כי עם קבלת ההודעה על הפיגוע נערך בית החולים במתכונת חירום: "הגיעו אלינו 22 פצועים, הרוב נשים. אחת מהן הגיע ללא רוח חיים, ועוד אישה נפטרה בחדר הטראומה".

מצבה של פצועה נוספת עדיין מוגדר אנוש. שאר הפצועים נפצעו באורח קל.

יצוין כי לכוחות הביטחון הגיעו התרעות מוקדמות על מחבלים שחדרו מאזור רפיח, אך הם לא נמצאו. התרעה נוספת הייתה על מפגע שהתכונן לבצע פיגוע במקום הומה אדם.

אתמול בצהריים הודיע דובר צה"ל כי בתגובה לפיגוע ביתר הצבא את רצועת עזה: הכביש הראשי, המחבר בין צפון הרצועה לדרומה, נחסם לתנועה. מחסומים של צה"ל הוצבו בצומת נצרים ובצומת גוש קטיף.

במשטרה חושדים כי ערבים ישראלים סייעו למחבלים להגיע לבאר שבע וכיוונו אותם לעבר מרכז העיר. מהתחקיר עולה כי שני המחבלים, תושבי הכפר יאטה בדרום הר חברון, הגיעו לבאר שבע ברכב שנגנב מתושב להבים לפני כשבועיים.

חברי המטבחון המדיני-ביטחוני התכנסו אמש בביתו של ראש הממשלה בחוות השקמים והחליטו על תגובות נקודתיות בלבד, שרובן ככולן נועדו לפגוע בתשתית טילי הקאסם ולא להגיב תגובה כוללת על השימוש בהן.

אמש הפציצו מסוקי קרב שני מפעלים לייצור אמצעי לחימה במחנה הפליטים ג'יבליה, בצפון חבל עזה. דובר צה"ל מסר כי המפעלים ייצרו בין השאר פצצות מרגמה ורקטות.

מוקדם יותר תקף חיל האוויר את מפקדת כוח 17 שבמתחם אנסר 2 שבעיר עזה.

כוחות שריון וחי"ר של צה"ל פעלו הלילה במחנה הפליטים בלאטה שליד שכם. במהלך הפעילות נפתחה כמה פעמים אש לעבר הכוחות, אך לא היו נפגעים. בשעות הבוקר יצאו כוחות צה"ל מן השטחים אליהם נכנסו.
