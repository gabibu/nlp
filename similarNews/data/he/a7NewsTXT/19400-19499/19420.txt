

עליית חברי הכנסת הערביים ללשכתו של יאסר ערפאת ברמאללה נמשכת, ובשבת הגיעה ללשכתו משלחת של חברי מפלגת "תע"ל", ובראשה היועץ של ערפאת, ח"כ אחמד טיבי.

המשלחת מנתה כ-200 איש, שבאה להביע סולידריות עם ערפאת.

ערפאת נשא נאום בפני הבאים ובין היתר אמר כי "כל יום נוסף שבו אני נמצא תחת כיתור של ישראל רק מחזק אותי יותר".

חברי המשלחת התרגשו מנאומו של ערפאת, ובמיוחד בחלק שבו הדגיש את אחדותם של ערבים המתגוררים ביש"ע ואזרחי ישראל הערבים.

חברי תנועתו של ח"כ טיבי הצטרפו לערפאת בקריאתו, "מיליון שאהידים צועדים לירושלים".
אתר YNET דיווח כי טיבי נאם בפני הנוכחים ואמר כי "גם אם הטנק והמטוס הישראלים יכולים להרוג ילד ואשה וזקן, הם לא יוכלו להרוג את רצון העם הפלשתיני למדינה עצמאית שבירתה ירושלים ומייסדה יהיה יאסר ערפאת". עוד דווח כי טיבי קרא לערפאת להמשיך בדרך "החופש והמאבק לעצמאות" ואמר לו "אנו כאן מאחוריך".

ח"כ טיבי הדגיש כי תנועתו היא בעלת שורשים פלשתיניים "ואנחנו נלחמים לשמור על זהותנו הפלשתינית ועל זכויותינו האזרחיות. נמשיך לתמוך במאבק התנועה הפלשתינית נגד הכיבוש". טיבי אמר כי המצור על ערפאת מהווה מצור נגד כל העולם הערבי, שכן הפלשתינים אינם מגינים על עריהם בלבד, אלא על הכבוד של כל האומה הערבית.

לאחר שיצאה משלחת תנועת תע"ל מלשכת ערפאת הגיעה לשם משלחת נוספת, בת כ-80 איש תושבי הכפרים הערביים בשרון, ובראשה ח"כ האשם מחמיד. הוא מסר בצאתו מהפגישה עם ערפאת הודעה לעיתונות, בה נאמר כי חברי המשלחת ביקשו להראות לערפאת כי "העם הפלשתיני מאוחד בעמדתו נגד הכיבוש, ההתנחלויות והנסיונות למוטט את ההנהגה הפלשתינית".

יו"ר חרות ח"כ מיכאל קליינר קורא לשר הפנים לשלול את אזרחותם של חברי המשלחת בראשותו של ח"כ טיבי "שמתקשים לשיר 'התקווה' אבל יכלו להצטרף לשירת 'מיליון השאהידים' אצל ערפאת". קליינר הוסיף כי אם יתברר כי אנשי המשלחת חברים במפלגתו של טיבי יש להוציאה מן החוק ולהכריז עליה ארגון טרור.

ח"כ מיקי איתן (ליכוד) אמר כי מדברי טיבי עולה חשד לבגידה במדינה. "זה עניין לטיפול היועץ המשפטי לממשלה", אומר איתן. "אני מקווה שהוא יפעל בהתאם, כי יש כאן חשד לביצוע עבירות פליליות חמורות של בגידה ופגיעה במדינת ישראל ואני מציעה שהיועץ המשפטי יבדוק אם אכן נאמרו הדברים. זה לא נושא לפוליטיקה, כי הפוליטיקה הופכת את הדברים ללגיטימיים. כאן צריך לאכוף את החוק ומייד".

ח"כ אליעזר צ'יטה כהן מהאיחוד הלאומי-ישראל ביתנו אמר כי יש לזרז את חקיקתו של חוק שיזם ולפיו חבר כנסת שיאמר דברים שניתן לפרשם כתומכי טרור   תוסר חסינותו מיידית. "דברי נציג אש"ף בכנסת טיבי מוכיחים לכל כי הוא וחבריו התומכים בטרור מהווים גייס חמישי במדינת ישראל ובכנסת ישראל", אומר כהן. "על הכנסת לסיים באופן מיידי ומהיר את הליכי חקיקת החוק למניעת טרור ולהסיר את חסינותם של טיבי וחבריו התומכים בטרור ולמנוע את בחירתם של תומכי אש"ף לכנסת. דברי טיבי נאמרים רק בגלל חסינותו ולכן יש להסירה בהקדם. בדבריו ובמעשיו הוא מוכיח, כי הוא נציגו האותנטי של הטרוריסט ערפאת".



