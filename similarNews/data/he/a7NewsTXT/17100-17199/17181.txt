

בשיחה בתכנית "בוקר בשבע" אמר יורם אטינגר, מומחה ליחסי ישראל ארה"ב, כי אין צורך להגזים במשמעות ביקורו של השליח אנתוני זיני.

לדברי אטינגר, זיני הוא שליחו של מזכיר המדינה פאוול, ולא שליחו של הנשיא בוש או סגנו, הנחשבים לכוח החזק בממשל. הוא אף אינו שליחו של שר ההגנה דונאלד רמספלד, הדמות הבולטת כיום בארה"ב, בשל המלחמה באפגניסטן.

אטינגר ציין כי לדעתו יש להתמקד בהעמקת שיתוף הפעולה האסטרטגי בין ישראל לארה"ב, ולא בהעמקת מעורבותה של ארה"ב במשא ומתן עם הפלשתינים. לדבריו, יש חשיבות גדולה יותר בכך שארה"ב תהיה בעלת בריתה המיוחדת של ישראל, ולא "שופטת" בסכסוך בין ישראל לערבים. אטינגר סבור כי יש לפעול להפחתת מעורבותה של ארה"ב, וזאת מכיוון שככל שהיא מעורבת יותר במו"מ פוחת שיתוף הפעולה האסטרטגי אתה.

אטינגר הוסיף כי ככל שישראל מעניקה פרופיל גבוה לשליחותו של זיני היא "שופכת יותר שמן", כלשונו, "על מדורת" הציפיות הפלשתיניות. במקום לשפוך את אותו שמן על הציפיות יש, לדבריו, לנצל את העיתוי האידיאלי שנובע מהצטלבות המתרחשת פעם בתולדות מדינה, שבו מצוקתה הייחודית בטחונית של ישראל זהה למצוקתה של ארה"ב, והן נובעות מטרור איסלמי ערבי.

זה הזמן, אומר אטינגר, לפעול באופן מערכתי כדי לנתץ את הטרור הפלשתיני כמו שהאמריקנים עושים באפגניסטן, ולא להעניק מחוות.

"צריך לנצל צומת גורלי זה כדי לחצות אותו באור ירוק, ולא להמתין שהאור האדום יגיע", הזהיר אטינגר.
