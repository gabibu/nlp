

לפני כשבועיים ביקר נשיא המדינה בסכנין, וכ"מחווה" עלה על קברותיהם של שניים מהערבים שנהרגו בעת התפרעות קשה על ידי המשטרה בתחילת מלחמת אוסלו לפני יותר משנה.

במהלך ביקורו קידמו את פניו כ-300 מפגינים ערבים שהניפו שלטים וקראו לעברו קריאות דחייה, כגון "לך הביתה", או "אינך אורח רצוי בכפר".

התושבים אף חסמו את הכביש המוליך אל בית הספר, שאליו היה מיועד להגיע, והוא נאלץ לנסוע לשם בדרכים חלופיות. בסופו של דבר, קיצר הנשיא קצב את ביקורו, וסעד עם מארחיו ארוחת צהריים מחוץ לכפר.

המשטרה מסרה כי בהתפרעויות בעת ביקור הנשיא נפצעו קל שני שוטרים, וניידות אחדות נפגעו.
בימים אלה הגיע אל מחלקת האינטרנט של ערוץ 7 מכתב ששיגרו תושבים מהעיר עמנואל אל נשיא המדינה. במכתב הם מביעים מחאה חריפה וכואבת על התנהגות הנשיא. "בימי השבעה על קורבנות הרצח הנורא שבוצע בשערי עירנו התקשרו מלשכתך לתיאום ביקור תנחומים שלך בבית משפחת גוטמן, שם מתאבלים תשעה יתומים ובני משפחתם על רצח אביהם. במועד שנקבע המתינה המשפחה לבואך, עד בוש. במקום הביקור התקבלה הודעה טלפונית מלשכת הנשיא כי בשל סדר יומו העמוס של כבוד הנשיא אין באפשרותו להתפנות לביקור התנחומים", כך ציטטו התושבים במכתבם.

עוד הם כתבו: "לתדהמתנו התבשרנו בכלי התקשורת שלמרות 'סדר יומו העמוס' של כבוד הנשיא, היה לו די והותר זמן ללכת ולבקר ביישוב סכנין, ואף להשתטח על קברות 'הרוגי אוקטובר' ולשפוך שם את צקון לחשו".

משגרי המכתב מוסיפים כי ממעשה זה הם חשים "רגשות גועל וחרפה" על כך ש"נשיא מדינת היהודים אינו מוצא זמן לנחם את משפחות הנרצחים, ותחת זאת הוא עולה לקברות הפורעים, שהפגינו הזדהות עם רוצחים".

בסיום מכתבם מוסיפים החתומים כי משפחת גוטמן נפגעה מאד ממעשהו של הנשיא. לדבריהם: "מי שמתנהג כך אינו ראוי לשאת בתואר נשיא מדינת ישראל, לכל היותר הוא ראוי תואר יקיר מועצת סכנין".


