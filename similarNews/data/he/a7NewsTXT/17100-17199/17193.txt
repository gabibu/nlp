

ותר מ-7,000 בני אדם, נופשים ותושבים מהעיירות שלאורך חופה הדרומי של מדינת ניו-סאות' וולס שבאוסטרליה ברחו מהשריפות המשתוללות ברחבי המדינה מזה עשרה ימים, ובילו את הלילה האחרון על שפת הים, במגרשי חניה, באוהלים, באולמות, ובמגרשי ספורט שונים.

ביום רביעי הגיעה האש עד לאתר הנופש סאסקס אינלט, וכילתה לפחות 12 בתים. עקב תנאי מזג האוויר הקשים לא הצליחו כוחות הכיבוי להשתלט על הלהבות, וציפו כי יצליחו יותר במשימתם עם הירידה בטמפרטורות והעלייה בלחות אתמול.

השריפות ממשיכות לאיים על הרובעים הצפוניים של סידני, ותושביהם נתונים בכוננות.
לפחות מחצית מהשריפות הן תוצאה של הצתות פליליות, ומשטרת אוסטרליה עצרה עד כה 21 חשודים, וביניהם קטינים.

בשלושת הימים הראשונים של השריפות נשרפו לחלוטין כ-150 בתים. מאות אלפי דונמים של חורש וגנים לאומיים הפכו לאדמה חרוכה, ואלפי כבשים נשרפו למוות.

חברות הביטוח מעריכות כי "חשבון השריפות" יהיה גבוה מ-29 מיליון הדולר האמריקנים ששולמו לנפגעי השריפות ב-1994, שנה שבה נספו ארבעה בני אדם, ונשרפו 185 בתי מגורים באזור סידני.
