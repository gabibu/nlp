

אתמול התנצל רה"מ שרון בפני נשיא המדינה, והכחיש את האמירה שיוחסה לו כי הצעת הנשיא הייתה "מטומטמת". שרון אמר לקצב כי הדברים לא יצאו מלשכתו, וכי הוא רוחש כבוד לנשיא ולמוסד הנשיאות. רה"מ ציין עם זאת כי הביקור יפגע באינטרסים של ישראל. לדבריו, אין טעם בביקור בשעה שהטרור נמשך וברמאללה נמצאים חופשיים רוצחיו של השר רחבעם זאבי ושולחיהם.

השרה ציפי לבני אמרה הבוקר כי בידה מידע חסוי, ולפיו לא היה בכוונת ערפאת לשמור על הפסקת אש לאחר הופעת נשיא המדינה, לו הופיע, בפני המועצה המחוקקת הפלשתינית ברמאללה.

על פי התכנית שיזם ח"כ לשעבר, עבד אל-והאב דראושה, הנשיא היה אמור לקרוא בשם העם בישראל לחברי המועצה המחוקקת הפלשתינית לאשר הפסקת אש מותנית "הודנה" למשך שנה. בבית הנשיא אמרו כי התוכנית תואמה מראש עם הממשל האמריקאי, עם מצרים ועם ירדן. על פי המקורות, העסקה כללה החזרת שגריר מצרים לישראל, ושליחת שגריר ירדן לישראל.

ביומן הצהרים של ערוץ 7 אמר איתמר מרכוס, מנהל המכון "מבט לתקשורת הפלשתינית", העוקב אחרי התקשורת הפלשתינית, כי משמעות ה"הודנה" שונה לחלוטין ממה שהובן בישראל, וכי הנושא מוצג בתקשורת הפלשתינית באופן שונה מהצגתו בתקשורת הישראלית. לדבריו ה"הודנה" הוצגה כבקשה הדדית להפסקת אש, אך גם מציע הרעיון דראושה, בעיתון הרש"פ "חייאת אל ג'דידה" אמר בראיון כי רק ישראל צריכה לבקש את הפסקת האש, משום שאת ההדונה מבקש תמיד התוקפן. ישראל היא התוקפנית, הרוצחת והמתנקשת, אמר דראושה, ולכן היא זו שצריכה לבקש את הפסקת האש ה"הודנה" כמקובל לפי המנהגים הערביים.

מרכוס הסביר כי התכנון היה ליצור מצב שנשיא מדינת ישראל יבוא ויבקש כנשיא מדינה "תוקפנית" מהגוף הרשמי של הרש"פ, את ה"הודנה". בכך תהיה הודאה של ישראל, אומר מרכוס, כי היא התוקפנית, ושלכן היא מבקשת סליחה ו"הודנה".

יתירה מכך, מציין מרכוס, לפי המסורת האסלאמית ה"הודנה" אינו יכול להיות שלב אחד לפני הסכם שלום, משום שלדעת המוסלמים כל "פלשתין" היא וואקף (הקדש מוסלמי) ואסור לחיות עם ישראל. ה"הודנה" מותרת רק כפתרון זמני.


