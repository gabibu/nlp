

עמותת "עטרת כהנים", העוסקת בקנייה, בשיפוץ ובאכלוסם מחדש של בתים בעיר העתיקה ובסביבותיה, החמיצה הזדמנות טובה לרכוש את מלון "נשיונל פאלאס" במזרח העיר. מי שהצליח לרכוש את המלון "אל פונדוק אלוותאני" (נשיונל פאלאס) הייתה הרש"פ, ששילמה את חובו לבנק דיסקונט. בית המלון, שבו נוהגים בכירי הרש"פ לערוך מסיבות עיתונאים ולארח אנשים,
הוצא למכירה פומבית על ידי בנק דיסקונט, לאחר שזה נקלע לקשיים בהחזרת חובו לבנק, חוב בסך של מיליון וחצי דולרים.

החוב נוצר בשל הלוואה שלקחה משפחת בעלי המלון כדי לשפצו, אך מכיוון ש"מלחמת אוסלו", שמנהלת הרש"פ נגד מדינת ישראל, גרמה למצב תיירותי קשה, השיפוץ לא הושלם, וכספי ההלוואה לא הוחזרו.

בהוראת ערפאת פנתה הרש"פ לנסיכויות המפרץ כדי שתסייענה לבעלי המלון להחזיר את חובם, מתוך החשש כי המלון יימכר לגורמים יהודיים כגון עמותת "עטרת כהנים".

דרך הבנק האסלאמי הועבר הכסף לבעלי המלון, ממשפחת אבו אל חאז', וכך הם שילמו את החוב לבנק.

מתי דן, המזוהה עם פעולות ייהוד הבתים במזרח העיר, אמר כי העובדה שהרש"פ גייסה כסף ורשמה הצלחה בירושלים צריכה להדאיג את הציבור הישראלי והיהודי בעולם.

דן הפנה אצבע מאשימה לגורם הלאומי שצריך היה לדעתו לעסוק ברכישת בתים, והוא "הקרן הקיימת לישראל". לדבריו "הגיע הזמן שממשלת ישראל והגורמים הלאומיים כולל "הקרן הקיימת לישראל", יבינו שברכישת בתים אפשר להכריע את עתידה הפוליטי של ירושלים".

דן הוסיף כי במשך עשרות שנים זו בדיוק הייתה המדיניות הציונית. לדבריו, יש צורך לשנות את מדיניותה של "הקרן הקיימת", הטוענת כי היא אינה עוסקת כיום ברכישת בתים, מאחר שבכך קיימת אפשרות להכריע את עתידה הפוליטי של ירושלים.

דן טוען כי תפקידה של ממשלת ישראל הוא לממן את רכישות הבתים, אך אם הממשלה אינה עושה את הדרוש, הציבור הרחב צריך לדעת על כך. "העם כולו צריך לדעת שאפשר להכריע את העתיד של ירושלים ברכישות בתים ובגאולת קרקע", אמר, והוסיף כי בדיוק בשל העובדה הזאת חז"ל פסקו להלכה כי אפשר לרכוש בארץ ישראל אפילו בשבת.

דן ציין כי גם רה"מ רכש בית בתוככי ירושלים שבין החומות.


