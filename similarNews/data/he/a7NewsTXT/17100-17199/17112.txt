

הפרקליטות הורתה למשטרה לחקור תלונה נוספת נגד פרופ' היס, והפעם על הפרת סודיות רפואית בפרשת ילדי תימן. כך דווח בגלי צה"ל.

עו"ד רמי צוברי, העוסק בסוגית ילדי תימן, הגיש תלונה נגד מנהל המכון לרפואה משפטית, פרופ' יהודה היס על הפרת חובת הסודיות הרפואית. היס חשף את תוצאות הבדיקה שביצע במרגלית עומייסי וצילה לוין. הבדיקה נערכה במטרה לבדוק אם הן בת ואם, וזאת בהקשר לחיפוש ילדי תימן האבודים.

המשטרה הודיעה לצוברי שלא תפתח בחקירה, אך הוא הגיש ערער שהתקבל כאמור בפרקליטות המדינה. עו"ד צוברי בירך הערב על ההחלטה: "עד היום אינני מבין מה גרם לאדם כה בכיר לחשוף מידע, ולטעון כי השתים אינן אם ובת", אמר צוברי.

פרשייה זו נוספת עתה לפרשיית גילוי חלקי גופות החיילים שנהרגו בשנים האחרונות ונתגלו במכון הפתלוגי בבדיקה שערך משרד הבריאות. צה"ל הודיע אתמול למשפחות ארבעה חללים שבניהם כבר נקברו כי חלקי גופות של בניהם נמצאו במכון הפתולוגי באבו כביר.

דובר צה"ל אמר כי צה"ל לא ידע על הימצאות חלקי הגופות במכון, וכי העניין מזעזע ומדאיג.
מנהל המכון פרופסור יהודה היס אמר כי מדובר בנהלים רגילים של שמירת חלקי גופות ורקמות לצורך ראיות משפטיות.

כתבנו מוסיף כי במכון הפתולוגי, בהנהלת יהודה היס, נתגלו כבר בעבר אי סדרים חמורים, בעניין ניתוחי גופות ללא הסכמת המשפחות. ועדת בדיקה מטעם משרד הבריאות, שבראשה עמד השופט בדימוס אריה סגלסון, בדקה את פעילות המכון ומצאה אי סדרים חמורים. בעקבות ממצאי הוועדה הנחה היועץ המשפטי לממשלה את המשטרה לפתוח בחקירה פלילית באשר לפעולות המכון.
בינתיים ממשיך פרופ' היס לכהן כמנהל המכון, אך משרד הבריאות מינה את המשנה הרפואי למנכ"ל משרד הבריאות ד"ר יצחק ברלוביץ ל"מנהל מלווה" של המכון.

לפני כחודש וחצי עתרו הוריו של חייל, שנהרג בתאונת אימונים, לבג"ץ בדרישה להורות למשרד הבריאות להשעות את פרופ' היס מתפקידו ולהעמיד אותו לדין.
לטענת ההורים, לאחר התאונה, הועברה גופת בנם למכון, והפרופסור היס ואנשיו התאמנו עליה. ממצאים שונים הצביעו על כך שבגופת המת נעשו שינויים לצורך אימונים, וזאת תחת עיניו של מנהל המכון הפרופסור היס. "קיבלנו מהמכון המשפטי גופה מופקרת ובזוזה", טענו ההורים.

כאמור, נגד היס נפתחה חקירה פלילית בנושא, אך כתב אישום טרם הוגש.
הערב פורסם כי הפרקליטות הורתה לפתוח בחקירה משטרתית גם על פרשייה נוספת זו, של הפרת סודיות רפואית על ידי היס.
