

על רקע התחלת שליחותו של הגנרל זיני אתמול, מסרו גורמי ביטחון כי הם חוששים מאד מן האפשרות כי האלימות תתחדש, ואפילו ברמה גבוהה יותר מזו שהייתה עד לנאומו של ערפאת.

לדבריהם של גורמי הביטחון, ארגוני הטרור מנצלים את השקט היחסי כדי להתארגן לביצוע פיגועים.
לקראת בואו של זיני הורה הדרג המדיני לצה"ל להתפנות ממספר ערי הרש"פ, ולפתוח את כבישי יש"ע לתנועה חופשית של ערביי יש"ע.

בהר חברון הוסרו אתמול המחסומים בצומת אל חאדר, בבית ענון, בחלחול מזרח, בצומת הכבשים הסמוך להר המנוח, בצומת אל פואר ובצומת חוסאן. כמו כן הורדו הכיתורים סביב יאטה וסמוע, כך דיווח כתבנו חגי הוברמן.

בלילה שבין יום שלישי ליום רביעי יצאו כוחות צה"ל מג'נין, משכם ומשכונת עטירה ברמאללה, והסירו את מחסום ראמין ליד טול כרם, מחסום שלא הרחק ממנו נפצע לפני שבועיים קשה ויטאלי בינוס מקרני שומרון. כמו כן הוסר הכיתור מקלקיליה ומחברון.

מזכ"ל מועצת יש"ע עדי מינץ שיגר אתמול מכתב דחוף לרה"מ. במכתב הפציר מינץ ברה"מ שלא לפתוח את הכבישים הראשיים ביש"ע לתנועת רכבים פרטיים של שערביי יש"ע.

מינץ אמר כי הניסיון מלמד שבכל פעם שהכבישים נפתחו, ניצלו זאת מחבלים לביצוע פיגועים. בשיחה עם ערוץ 7 אמר מינץ כי הוא מקווה שכל "הנבואות השחורות", כלשונו, לא יתגשמו.

לדבריו, למרות ההבנה לסבלה של האוכלוסייה שאינה מעורבת בטרור, ושאינה תומכת בו, היא נתונה לשליטת רב המרצחים ערפאת, שאינו מנסה להשמיד את תשתית הטרור, אלא מעודד אותה, ותומך בה, ולכן אי אפשר שהלחץ הלא מוסרי שמפעיל פרס לפתוח כבישים וסגרים יועדף על פני בטחון אזרחי ישראל.

כתבנו קובי סלע מציין כי שר החוץ פרס טען שארבעת הימים האחרונים היו שקטים דיים כדי להכלילם בשבעת ימי השקט הדרושים כדי להתחיל עם השלב הבא.

לעומתו רה"מ אינו סובר שביש"ע כבר שורר אותו שקט מוחלט שהוא התנאי להתחלת הספירה של שבעת הימים.

שר הביטחון בנימין בן אליעזר אמר אתמול בפורום "שרינו" של מפלגת עבודה כי השבוע האחרון היה אמנם מהשקטים ביותר מתחילת האינתיפאדה, אך לדבריו "הכל מונח על חבית של חומר נפץ".

גורמים מדיניים מסרו שכעשרה נסיונות פיגוע ביום אינם התחלת שקט, וכי ישראל אינה מסכימה לרמה מופחתת אך קבועה של טרור יומיומי.

עוד מציינים הגורמים כי סיכולי הטרור בימים האחרונים הם תודות לפעילות צה"ל.
ליד הכפר נזלת זיד באיזור גנין פוצצו אתמול חבלנים שני מטעני חבלה. אין נפגעים לכוחותינו.
בשרון הוכרזה בשעות הבוקר כוננות גבוהה בעקבות התרעות חמות על מפגעים הנמצאים בדרכם לפיגוע. בכבישי האזור הוצבו מחסומים כדי לאתר נוסעים חשודים.
