

בעוד שבמשרד החוץ מתלבטים כיצד להסביר בחו"ל את שאלת הרלוונטיות של ערפאת, שיגר שר התיירות בני אלון הנחיות לנציגי משרדו בחו"ל, ולפיהן יש להדגיש את עובדת היותו של ערפאת נותן חסות לטרור. הנחייה זו הועברה כתשובה לגורמים שונים שנפגשים עם ראשי הלשכות בחוץ לארץ.

אל שר התיירות הגיעו לאחרונה פניות מנציגי משרדו, השוהים דרך קבע בחו"ל, ובהן שאלו מהי המדיניות הרשמית של ישראל כלפי ערפאת. לדבריהם, שאלה זו עולה במפגשים שהם מקיימים בחו"ל עם גורמים שונים.

בהנחיות הסברה שהעביר אתמול השר אלון ל-22 הקונסולים לתיירות ברחבי העולם, הוא הדגיש שהטרור נמשך, וכי ערפאת מניח לו להתקיים, ואף מעניק לו את חסותו.

השר אלון ציטט את עמדת הממשלה כפי שהתקבלה ב-3 בדצמבר, אז הכריזה ישראל על הרש"פ כישות תומכת טרור, ועל ערפאת כ"בלתי רלוונטי".

ליתר ביטחון שיגר השר אלון העתק מהנחיותיו גם ללשכת שר החוץ שמעון פרס.
