

ח"כ מיכאל קליינר מסיעת חירות מחה בתקיפות נגד סירובו של שר החוץ שמעון פרס להשיב על שאילתא שלו בדבר מקורות הכספיים המממנים את "מרכז פרס לשלום".

קליינר מבקש לבדוק אם מוסד זה מקבל כספים ממדינות זרות או מגופים פורמאליים שלהם. אם יתברר שכן, טוען קליינר, הדבר מעמיד את שר החוץ במצב של ניגוד עניינים חמור, שכן הוא אמון על מערכות היחסים וקיום האמנות והסכמי הסחר בין ישראל לשאר המדינות.

על פי הצעתו של קליינר, ועדת הכספים של הכנסת תימנע מהעברות תקציביות לכל שר שיימנע ממתן תשובות לשאילתות של חברי כנסת. כמו כן דורש קליינר כי ועדות הכנסת תימנענה מלקדם הצעות חוק שיזמו משרדיהם של אותם שרים, המגלים יחס של זלזול בכנסת. גם זכות הנאום במליאת הכנסת תישלל מהם, והם יהיו צפויים לסנקציות נוספות מוועדת האתיקה.

הצעת התיקון הועברה ליו"ר ועדת הכנסת ב-25.12.01, והיא מונחת על שולחנו.

