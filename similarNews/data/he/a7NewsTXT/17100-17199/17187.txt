

רמאללה היא אחת הערים היחידות שהסגר לא הוסר ממנה. ערבים המבקשים להגיע לרמאללה מביתין עוברים ליד הכביש המוליך לבית אל, ודבר זה גורם בעיה בטחונית.

מידי יום עושים מאות מתושבי ביתין את דרכם ברגל לכיוון בירת האוטנומיה רמאללה, והנהגים היהודים נאלצים לנסוע באיטיות בתוככי התהלוכה הערבית. מצב זה יוצר חיכוך שעלול להיות מסוכן.

חיים סביליה, נהג מונית, הנוסע בדרך זו פעמים אחדות ביום אמר לערוץ 7 כי מהיום הראשון שהחלה התופעה הוא טוען כי יש בכך סיכון. "החשש הוא שמתאבד יוציא נשק או רימון או מטען ויעשה פיגוע", אמר סביליה, והוסיף: "כשאני נוסע שם אני מסתכל היטב על הידיים של האנשים".

ראש מועצת בית אל ישראל רוזנברג מסר כי בפגישה עם המח"ט הוא הבטיח כי הכביש יורחב, ואכן,
ציין רוזנברג, העוברים באזור יכולים להיווכח כי העבודות כבר מתבצעות. לפי התכנית,לדברי רוזנברג, הפלשתינים יעברו מאחורי גדר מפרידה, ולאחר בדיקה צבאית בטחונית.

תגובת דובר צה"ל לעניין זה עדיין לא התקבלה.
