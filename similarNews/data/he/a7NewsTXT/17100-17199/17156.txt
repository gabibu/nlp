

ארה"ב ובעלות בריתה הגדילו את מספר טיסות הביון מעל סומליה, כהכנה להתקפות נגד בסיסי ארגון "אל קאעידה" במדינה זו. כך מסר העתון "וושינגטון טיימס", שציטט מקורות ביון אמריקניים.

"קרוב לוודאי שסומליה תהיה הבאה בתור", ציטט העתון בכיר במשרד ההגנה האמריקני.

כמאה מחברי ארגון "אל קאעידה" זוהו לאחרונה ע"י ארה"ב במדינה האפריקנית העניה. טרוריסטים אלה קשורים לארגון "איתיחיאד אל איסלם", שבסיסו במוגדישו, ואשר מקיים קשרים עם המפקד הצבאי הסומלי חוסיין מוחמד איידיד.
