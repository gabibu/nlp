

ראש הממשלה אריאל שרון כינס היום לפני הצהריים בלשכתו בקריה בתל-אביב, התייעצות לקראת בואו של השליח האמריקני הגנרל אנטוני זיני.

בהתייעצות השתתפו שר החוץ שמעון פרס, שר הביטחון בנימין בן-אליעזר, וגורמי הביטחון.

שר הביטחון דיווח על שורת ההקלות, שאותן הוחלט לבצע לאלתר במקומות שונים ביהודה, שומרון ועזה ושביצוען החל כבר בשעות הבוקר.

הגנרל זיני שיגיע לישראל סמוך לשעה 4 אחר הצהריים, ייפגש מיד עם הגיעו עם גורמי צה"ל והשב"כ וישמע מפיהם סקירות ביטחוניות על המצב בשטח ועל הפעילות הפלשתינית לסיכול הטרור.

הפגישה המדינית המרכזית תתקיים ביום ו' בחוות השקמים, שם יארח ראש הממשלה אריאל שרון את הגנרל זיני וצוותו. לפגישה הוזמנו גם השרים פרס ובן-אליעזר.


