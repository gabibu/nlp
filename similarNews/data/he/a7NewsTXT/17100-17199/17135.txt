

בתחילת השבוע הבא יירדו הטמפרטורות וככל הנראה יירד שלג בהרי המרכז ובירושלים - כך נמסר ביום ה' לכתב עתי"ם מהשירות המטאורולוגי בבית דגן.

החזאית התורנית בשרות המטאורולוגי רינת רחמים-משיתה אמרה בשיחה עם כתב עתי"ם אביב קליין, כי היום, יום ה', ייחלשו הגשמים שירדו בעוצמה ביום ד' בלילה, וייתכנו גשמים מקומיים. בחרמון יוסיף לרדת שלג ועדיין קיים חשש לשטפונות במקומות הנמוכים בדרום הארץ.

ביום ו', על פי תחזית השרות המטאורולוגי, הסיכוי לגשם הוא קלוש. ייתכנו גשמים מקומיים בצפון הארץ והטמפרטורה אף תעלה במידת מה.

בשבת, לקראת ערב, צפויים גשמים בצפון הארץ שיתפשטו בהדרגה במהלך הלילה למרכז הארץ.

ביום א' צפויים גשמים מצפון הארץ ועד מרכז הנגב ושלג יירד בחרמון, בהרי הגליל ובשעות הלילה גם בהרי יהודה.

ביום ב' צפוי יום גשום עם רוחות ערות וכאמור שלג בהרי יהודה וירושלים.

על פי תחזית השרות המטאורולוגי, רק ביום ג' תחלש ככל הנראה המערכת הפוקדת את אזורינו.

החזאית התורנית אמרה עוד לכתב עתי"ם, כי ביממה האחרונה ירדה כמות רבה של גשם בהרי הצפון, שם נמדדו כמויות שבין 20 ל-30 מ"מ גשם. בתל-אביב נמדדו 9 מ"מ גשם, בבית דגן ובאזור השפלה 18 מ"מ ובירושלים בין 10 ל-15 מ"מ. בחיפה נמדדו 25 מ"מ גשם, ובבאר שבע - במפתיע, נמדדה ביממה האחרונה כמות של 11 מ"מ גשם.

שקע מקפריסין שעשה דרכו מעל טורקיה הגיע לישראל וגרם לחוסר יציבות במזג האוויר באזורינו, לירידה בטמפרטורה ולגשמים.



