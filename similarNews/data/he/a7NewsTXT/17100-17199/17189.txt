

פקידים אמריקנים וישראלים הגיעו להסכם המאפשר לחברה הישראלית "אלישרא" לספק ליוון מערכות הגנה למטוסי קרב "אף-16/די. בלוק 50" שאתונה הזמינה בארה"ב, כך מסר מקור ישראלי בבירת יוון.

המקור דיבר בעילום שם, וציין כי משרד החוץ האמריקני הסיר את התנגדותו לכך שחברה לא אמריקנית תמכור ציוד אלקטרוני שיורכב ב-50 מטוסי "אף-16/די. בלוק 50", שחברת "לוקהיד מרטין" תספק לחיל האוויר היווני על פני 18 חודשים, החל מ-2003.

כן אישר המקור תוכנו של מאמר, שאותו הגדיר "מדויק לכל הדעות", שפורסם בגיליון האחרון של השבועון המקצועי "ג'יינ'ס", העוסק בעניינים ביטחוניים.

השבועון ציין, כי זו הפעם הראשונה שוושינגטון מאשרת ליצרן לא-אמריקני להרכיב את הציוד הזה במטוסי אף-16 של אחת ממדינות נאט"ו.

החוזה שלפיו יוון רוכשת 50 מטוסים מדגם "אף-16" בשווי של 1.77 מיליארד דולר נחתם במארס 2000.

מערכת ההגנה המתקדמת של "אלישרא" כוללת 4 מערכת מכ"ם להתרעה, טילים, מערכות חיפוי וציוד אלקטרוני אחר. היא פועלת כבר במטוסי קרב "אף-15" של חיל האוויר הישראלי.

המערכות יורכבו במטוסים היוונים בשיתוף פעולה בין "אלישרא" לבין התעשייה האווירית של יוון.
עוד כתב "ג'יינ'ס", ששוויה של העסקה עשוי להגיע ל-500 מיליון דולר.
