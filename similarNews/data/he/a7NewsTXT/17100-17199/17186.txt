

מפגינים נכים חסמו אתמול את הכניסות למשרד רה"מ ולרחוב קפלן בירושלים. הנכים מפגינים זה השבוע השלישי בדרישה להשוות את קצבת הנכות לשכר המינימום.

שרון בנאום בפני איגוד תעשיות האלקטרוניקה והמידע בתל אביב הודיע אתמול, כי לא ייכנע לדרישות הנכים וכן לא ללחציהם של תושבי הנגב. חוק הנגב יבוטל. לדבריו, היענות לדרישות הנכים לשלם להם שכר מינימום פירושה הוצאה של מיליארדי שקלים. עוד הודיע רה"מ כי בקרוב תבוצע רפורמה במיסים .

לדבריו, בתוך ימים אחדים יודיע שר האוצר סילבן שלום על מינוי ועדה שתדון ברפורמה.
על הוועדה יהיה, בתוך זמן קצר, לתת תשובה לסוגיות אחדות בנושא הרפורמה כדי שאפשר יהיה להוציאה לדרכה.
