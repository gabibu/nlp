

בראיון שפורסם אתמול ביומון הצרפתי "לה פיגארו" קרא מלך אפגניסטן לשעבר מוחמד זאהר שאה לשיקום ריבונותה של ארצו, והביע התנגדות למעורבותן של מדינות אחרות בעניינים הפנימיים של אפגניסטן.

המלך לשעבר, בן ה-87, החי ברומא, אמר כי עד לסוף תקופת מלכותו ב-1973 "חיו כל הישויות האתניות האפגניות יחד בחכמה, תחת פיקוח הממשלה". לדבריו, גורמים חיצוניים הפרו את האיזון. הוא גם אמר שאפגניסטן ופקיסטן חייבות לקיים יחסי ידידות ושכנות טובים.

לדבריו, המלחמה האמריקנית נגד משטר הטליבאן הייתה הכרחית כי "בין לאדן הוא מפלצת, והוא איים על המערב כולו. לרוע המזל פגעו ההפצצות במדינה, אולם תגובת ארה"ב נגד הפנאטיות הייתה מובנת. הם נקטו צעדים הכרחיים", סיכם זאהר שאה.

המכון המטאורולוגי של פקיסטן דיווח כי אתמול הורגש רעש בצפון פקיסטן ובבירת אפגניסטן. עוצמת הרעש הייתה 5.8 בסולם ריכטר, והוא הורגש גם בצפון פקיסטן, ובעיקר בערים פשאוואר, איסלאמבד, צ'יטראל וראוואלפינדי.

לא נמסר על קורבנות, אולם מהעיר קאבול דווח על בניינים שרעדו.
מהודו דווח כי עוצמת הרעש הייתה בערך 6 בסולם ריכטר, וכי הוא הורגש גם בניו דלהי.
