

מאבקם של חברי כנסת להקים בית משפט לחוקה, בית משפט שימנע את התערבותו של נשיא בית המשפט העליון אהרון ברק בהתנהלותה הדמוקרטית של הכנסת נחל אתמול תבוסה זמנית. לדברי כתבנו בכנסת חגי סרי, שתי ההצעות שיזמו החכי"ם אליעזר כהן מ"האיחוד הלאומי ישראל ביתנו", ויגאל ביבי מהמפד"ל להקמת בית משפט לחוקה הוסרו מסדר יומה של הכנסת, וזאת על פי הצעה מיוחדת של יו"ר ועדת החוקה ח"כ פינס (עבודה).

לדבריו, פינס הביא הצעה שתכליתה "להסיר את ההצעה להצבעה" על החוק במליאה, ועל הצעה זו נערכה הצבעה. רוב של 56 קולות הצביע בעד הצעת ההסרה של פינס. סרי הוסיף כי ההצבעה בעד הצעתו של ח"כ פינס ונגד בית משפט לחוקה נעשתה על פי הוראת הממשלה לחברי הקואליציה. הממשלה, למעשה, התנגדה לחוק.

סיעות ש"ס ו"האיחוד הלאומי ישראל ביתנו", החברות בקואליציה, כולל השרים וסגני השרים הצביעו נגד עמדת הממשלה.

ח"כ יגאל ביבי ואליעזר (צ'יטה) כהן, מציעי החוק, האשימו את נשיא בית המשפט העליון ברק בסחיטת ראש הממשלה ופוליטיקאים כדי להתנגד לחוק.

ח"כ ביבי טען כי בית המשפט העליון עיכב את הדיון בתביעתו של ראש הממשלה נגד עיתון "הארץ", כערובה לכך ששרון יתנגד להקמת בית משפט לחוקה: "השעיית ההחלטה בעניין תביעת שרון היא סחטנות של בית המשפט נגד ראש הממשלה והפוליטיקאים", אמר יגאל ביבי.

ח"כ ביבי אף סיפר כי מאז שעבר החוק בקריאה טרומית הוקם "חמ"ל", כלשונו, בראשות יו"ר ועדת החוקה ח"כ פינס, נשיא בית המשפט העליון אהרון ברק ושר המשפטים. כל אלה פעלו במטרה להכשיל את הצעת החוק, אמר ביבי.

את ההתנגדות לבית המשפט לחוקה מנהיג נשיא בית המשפט העליון במשך חודשים רבים. בחודש מאי 01 פרסם אתר N.F.C. כי השופט ברק עוסק בגיוס תמיכה כדי "להדוף את נסיונה של הכנסת להקים בית משפט לחוקה". על פי הדיווח, ברק קיים לשם כך שיחות עם שר המשפטים שטרית, עם יו"ר לשכת עורכי הדין עו"ד שלמה כהן, ועם יו"ר ועדת החוקה ח"כ אופיר פינס. העיתונאי יואב יצחק, בעל האתר, דיווח כי ברק אף הזמין עיתונאים לצורך הסברת עמדתו וקיים עימם שיחות רקע , שיחות שהוגדרו "לא לציטוט".

ב-3 ביולי דנה ועדת החוקה בנושא החוק. העיתונאי יואב יצחק דיווח כי אל הדיון הוזמנו מתנגדים רבים להקמת בית משפט לחוקה. בין המתנגדים שהוזמנו כאורחים באותו דיון היו נשיאי בית המשפט העליון בדימוס, ואנשי אקדמיה בכירים. בפני משתתפי הדיון הוגש מבעוד מועד מאמר של אהרון ברק בנושא.
עוד יצוין כי במהלך אחד מדיוניה הראשונים של ועדת החוקה בעניין החוק הופיע נשיא בית המשפט העליון בוועדת החוקה כמאזין. התנהגות זו היא חריגה, ומנוגדת לעקרון הפרדת הרשויות. חברי כנסת דתיים ציינו כי נוכחותו של ברק באותו דיון נועדה להשפיע על דעתם של חברי כנסת "מתנדנדים", כדי שיצביעו נגד החוק.

לאחר שנודע כי הצעת החוק הוסרה שיגר שר התשתיות אביגדור ליברמן מכתב חריף אל חברי מרכז הליכוד. במכתבו מציין ליברמן כי בהצבעה זו הוכיחו שרי הליכוד שהם אינם יודעים לשלוט. ליברמן כותב: "כשראיתי את דוברת בית המשפט מדווחת ישירות לשופט ברק על כל ח"כ שנכנס למליאה הבנתי את מסכת הלחצים והאיומים המרומזים שהופעלו מתוך משכן הצדק על נבחרי הציבור".

במכתבו מוסיף ליברמן לגולל את מסכת העיוותים שיוצר בית המשפט העליון בהחלטותיו, ומספר: "החלטת בג"ץ לאפשר לנציגי הצלב האדום להיפגש עם השייח' עובייד ומוסטפה דיראני, אף על פי שאנשינו לא זכו ליחס דומה מצד החיזבאללה...הניסיון להפוך את חקירת המחבלים בשב"כ לפעולה הנעשית באווירה של 'סמינריון בפקולטה למשפטים בהר הצופים', ועוד".

עוד כותב ליברמן: "גם ברמה האישית ניסה נשיא בית המשפט העליון להלך אימים על החכי"ם ועל השרים שיתייצבו מאחורי יוזמה זאת, באומרו ש'צריך להרוג את הג'וק הזה בעודו קטן'...הניסיון הזה להפחיד את נבחרי הציבור הוא כנראה חלק מתפיסת העולם שמשום מה הגדירו אותה כאקטיביזם שיפוטי, בעוד שהאמת היא שזהו פשוט טרור משפטי", כותב ליברמן.

את מכתבו חותם ליברמן בפנייה לחברי מרכז הליכוד: "כאיש המחנה הלאומי אני פונה אליך ומבקש שתשקול היטב כשתעמוד בפעם הבאה בפני הדילמה את מי לשלוח לכנסת ישראל: חברי כנסת או חברי ברק, ומי באמת ראוי לייצג אותך כשר בממשלת ישראל. אני מקווה שתסיק את המסקנות הנכונות", דברי ליברמן במכתבו.

ח"כ אליעזר כהן אמר בערוץ 7 כי ימשיך לפעול גם למען הקמת בית משפט לחוקה וגם למען כינון משטר נשיאותי בישראל.


