

הרמטכ"ל שאול מופז אמר אתמול כי הגעתו לאזור של השליח האמריקני אנטוני זיני עשויה להביא לתפנית אסטרטגית בצד הפלשתיני, ולמלחמה בטרור הפלשתיני. יחד עם זאת, הדגיש הרמטכ"ל, כי הפלשתינים אינם עושים מאמץ להילחם בטרור, וכי פעולתם מסתכמת בלוליינות מילולית. את הדברים אמר הרמטכ"ל בבסיס צה"ל בדרום הארץ.

בתשובה לשאלה אם הוא מתחיל כבר לספור את שבעת הימים של שקט שהוגדרו בדו"ח טנט, אמר מופז: "יש ירידה מסוימת מאוד בהיקף הפיגועים, אך היא נובעת מהסיכול שעושה ישראל, ולא ממדיניות הרשות הפלשתינית בלבד".

"אלמלא היכולת הסיכולית, והמעצרים שביצענו בימים האחרונים, אני מעריך שרף הפיגועים היה גבוה הרבה יותר", אמר הרמטכ"ל.

הוא הדגיש כי הרשות הפלשתינית עצרה רק עשרה מראשי הטרור מהרשימה שמסרו לה ישראל וארה"ב.

"איננו רואים פעילות נחרצת אינטנסיבית וממושכת של הרשות הפלשתינית נגד המחבלים. אין מעצר, אין חקירה, אין העמדה לדין, ואין ריצוי עונש".


