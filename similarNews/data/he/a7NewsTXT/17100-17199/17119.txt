

הצעת החוק של ח"כ צבי הנדל (איחוד הלאומי), השוללת מתן גמלה למבצע פעולות איבה, עברה ברוב של 32 בעד, ו-11 נגד. ח"כ הנדל אומר כי הצעת החוק תמנע את האבסורד שהיה קיים עד עתה, ובמסגרתו זכאים קרוביו של מפגע בעל אזרחות ישראלית לתשלומי גמלה מהמוסד לביטוח לאומי. כמו כן תתאפשר שלילתה של קצבת נכות ממחבל שנפצע במהלך נסיון פיגוע.

ח"כ הנדל מציין כי החוק יחול רטרואקטיבית מ-1 באוגוסט 2001, כך שקרוביו של המחבל שביצע את הפיגוע בנהרייה לא יהיו זכאים לתשלומים מהמוסד לביטוח לאומי. רה"מ אריאל שרון שנכנס במיוחד למליאה כדי להצביע בעד הצעת החוק אמר אחרי ההצבעה לח"כ הנדל: "אתה יודע שלא קל לי לרוץ, אך החוק שהצעת חשוב ועקרוני מאוד, ולכן, למענו טרחתי ובאתי להצביע בעדו".

