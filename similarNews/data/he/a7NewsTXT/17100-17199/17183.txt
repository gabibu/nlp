

עדת אור חידשה את גביית העדויות, והפעם עמד על דוכן העדים שר התרבות, המדע והספורט, מתן וילנאי, שהיה השר הממונה על המגזר הערבי בממשלתו של ברק בזמן המהומות. וילנאי טען שהזהיר את ראש הממשלה דאז אהוד ברק מסכנת הפיצוץ במגזר הערבי.

הוא מתח ביקורת על פעילות המשטרה במהומות ערביי ישראל במהלך אוקטובר 2000. "לא מתקבל על הדעת", אמר וילנאי, "שבשנת 2000 ייהרגו 13 אזרחים מאש המשטרה. לא צריך להגיע למספר הרוגים כזה, יהיה האירוע קשה ככל שיהיה". הוא אף דחה את טענות המשטרה על המחסור בזמן ובאמצעים כדי להתארגן נגד המהומות, ואמר ש"גם הזמן הקצר שעמד למשטרה, שלא איפשר, לטענתם, נקיטת פעולות כפי שהיה צריך לנקוט, אינו מצדיק את התוצאות".

לנוכח סכנת ההידרדרות הייתה המשטרה צריכה, לדעתו, לא להיכנס לכפרים. כתבנו מציין כי מהומות הערבים לא הצטמצמו לכפרים הערבים. בין היתר, תקפו פורעים ערבים יהודים בציר נחל עירון וברחובות של העיר יפו.

עוד גילה וילנאי בעדותו שהזהיר "באמירה ברורה", לדבריו, את ראש הממשלה דאז, אהוד ברק, על סכנת הפיצוץ במגזר הערבי.

עוד אמר וילנאי, כי "אירועי אוקטובר היו רק קצה הקרחון, כי מי שעקב אחרי המהומות ראה שלא השתתף בהן כל המגזר הערבי, אלא רק כמה מאות. ואם כל המגזר הערבי ייצא למחות, התוצאות יהיו חמורות".
