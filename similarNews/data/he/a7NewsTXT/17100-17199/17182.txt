

בתכנית "בוקר בשבע" אמר חבר הוועד הציבורי בנושא חקירת רצח רבין פרופ' הלל וייס מאוניברסיטת בר אילן שמטרתה של הקמת הוועדה היא להוציא לאור את האמת על אודות רצח רבין.

וייס אמר כי מי שמתבונן בכל הפרטים המקיפים את הפרשה אינו יכול שלא להגיע למסקנה כי היה ניסיון לביים את רצח רבין.

לא ייתכן, לדבריו, להתעלם מכך שבמרחב הכיכר חיכו כל כוחות הביטחון לתוצאת הסרק, שאבישי רביב שידר לכל העיתונאים עם הישמע היריות: "הפעם פספסנו, בפעם הבאה נצליח יותר", ושלגב' רבין ז"ל נאמר שלבעלה לא קרה דבר.

לדבריו, נוספים על כך הדיבורים המוקדמים של כרמי גילון על "התימני מהרצליה", וכן הסירוב לקבל את עדותו של שלומי הלוי. "כל אלו מעידים על כך שהייתה ידיעה, הייתה נכונות מצד השב"כ, ו"בישול" לביים את הרצח, וזאת כדי להכפיש את שמו של הימין, וכדי לקיים את הסכמי אוסלו כלשונם", אומר וייס.

לדבריו, בידי החוקרים מסמכי החקירה של סוכן השב"כ אבישי רביב, ועליהם חתם, ובהם כתוב כי הוא ידע שבכוונתו של עמיר לרצוח את רבין. במסמכים שהתפרסמו ב"הארץ" הוא כתב שאמר זאת יותר מפעם אחת.

"כל העצרת 'כן לשלום לא לאלימות', לדבריו של וייס, הייתה במטרה אחת: להפיק את הביום של רצח רבין", קובע הלל. הלל הביע את בטחונו שהאמת תיחשף. הוא סיפר כי במשאל שערכה מגישת תכניות ברדיו דליה יאירי נקבע כי כ-30 אחוזים מהציבור אינם מאמינים לגרסה הרשמית על אודות רצח רבין.
וייס הוסיף כי הוא רואה חשיבות בהקמת הוועדה כדי "להעמיד את השלטון במקום", כלשונו, וזאת כדי שהשלטון לא ירשה לעצמו להתנכר אל הציבור, להתכחש לטענות העולות ממנו, ולהתעלם מתהיותיו הנוקבות.

הפרופסור וייס ציין כי בדעתה של הוועדה לעורר את דעת הקהל לשאול שאלות, ולתבוע כי תיערך חקירה מקיפה ורצינית.
