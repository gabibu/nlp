

יותר מ-7,000 בני אדם, נופשים ותושבים מהעיירות לאורך חופה הדרומי של מדינת ניו-סאות' וולס שבאוסטרליה, בילו את הלילה האחרון על שפת הים, לאחר שברחו מהשריפות המשתוללות ברחבי המדינה מזה עשרה ימים.

האש הגיעה עד לאתר הנופש סאסקס אינלט ביום רביעי אחר הצהריים, וכילתה לפחות 12 בתים. כוחות הכיבוי שלא הצליחו להשתלט על הלהבות עקב תנאי מזג האוויר הקשים, ציפו לירידה בטמפרטורות ולעלייה בלחות ביום חמישי.

אלפי תושבים ונופשים שברחו מהאש ישנו על החוף, במגרשי החניה, באוהלים ובאולמות ומגרשי ספורט שונים. השריפות ממשיכות לאיים על הרובעים הצפוניים של סידני, ותושביהם נמצאים בכוננות.

לפחות מחצית מהשריפות הן תוצאה של הצתות פליליות, ומשטרת אוסטרליה עצרה עד כה 21 חשודים, בהם מספר קטינים.

כ-150 בתים נשרפו לחלוטין בשלושת הימים הראשונים של השריפות. מאות אלפי דונמים של חורש וגנים לאומיים הפכו לאדמה חרוכה, ואלפי כבשים נשרפו למוות.

חברות הביטוח מעריכות כי "חשבון השריפות" יהיה גבוה מ-29 מיליון הדולר האמריקנים ששולמו לנפגעי השריפות ב-1994, שנה בה ניספו ארבעה בני אדם ונשרפו 185 בתי מגורים באיזור סידני.

השריפות הקשות ביותר הזכורות באוסטרליה בעשורים האחרונים התרחשו בפברואר 1983, אז נימנו 72 הרוגים.

