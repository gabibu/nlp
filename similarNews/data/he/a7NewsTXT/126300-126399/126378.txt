

לארי פרנקלין, שהיה יועץ במשרד ההגנה בוושינגטון, הורשע על פי הודאתו במסירת מידע מסווג לגורם בשגרירות ישראל בארה"ב ולחברים בארגונים פרו-ישראליים.

להגנתו טען כי היה מתוסכל ממדיניות ארצות הברית וכי לא התכוון לפגוע בביטחון המדינה. בפעם הראשונה הוזכר שמה של ישראל בפרשה וכן שמו של נאור גילון, שהיה היועץ המדיני בשגרירות ישראל בוושינגטון.

פרנקלין סיפר כי נפגש עם גילון לפחות שמונה פעמים, והעביר לו מידע בענייני איראן, עיראק והמלחמה בטרור. הוא הודה כי מסר מידע מסווג גם לאנשי אייפ"ק סטיב רוזן וקית' וויסמן, וביקש מהם להשתמש בקשריהם במועצה לביטחון לאומי כדי לשנות את מדיניות המימשל.

הטיעונים לעונש במשפט יישמעו בחודש ינואר. העונש המירבי על העבירות שבהן הודה פרנקלין עשרים וחמש שנות מאסר והוא יינתן ב-20 בינואר.

סטיבן רוזן וקית ויסמן, שני אנשי איפא"ק לשעבר שלפי החשד קיבלו את המידע מפרנקלין הואשמו בקשירת קשר לקבלת מידע מסווג. לפי ההאשמות, פרנקלין נפגש באופן קבוע עם רוזן וויסמן בשנים 2004-2002. הוא דן עמם במידע מסווג, בין השאר על התקפות אפשריות של ארה"ב על עיראק. ויסמן ורוזן העבירו את המידע לעיתונאים ולגורמים ישראלים.

