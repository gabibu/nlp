

רה"מ הציע היום לסיעת שינוי לחזור לממשלה. לפיד אמר כי סיעתו מוכנה לחזור לממשלה בשני תנאים: שינוי "חוק טל", בעניין גיוס בחורי הישיבות וחקיקת חוק "ברית הזוגיות", הנוגע לאפשרות לקיים נישואים אזרחיים.

ראש הממשלה, אריאל שרון, נפגש עם יו"ר האופוזיציה וסיעת שינוי, ח"כ טומי לפיד, בקריה בתל אביב.

בפגישה הציע שרון ליו"ר שינוי, ח"כ יוסף לפיד לשוב לממשלה, לפיד לא דחה את ההצעה על הסף ואמר כי סיעתו מוכנה לחזור לממשלה בשני תנאים עקרוניים: שינוי "חוק טל", בעניין גיוס בחורי הישיבות וחקיקת חוק "ברית הזוגיות", הנוגע לאפשרות לקיים נישואים אזרחיים.

שרון השיב ללפיד כי חוק טל נמצא בבדיקה והוסיף כי הוא מוכן לבדוק את האפשרות לחוקק את חוק "ברית הזוגיות".

"סיעת שינוי החליטה פה אחד כי מגמר ההתנתקות היא הולכת להיות אופוזיציה לכל דבר ותצביע נגד הממשלה גם בנושא התקציב וגם במינויי שרים חדשים", נאמר בהודעת הסיעה.

ראש הממשלה, אריאל שרון, נפגש בשבוע שעבר עם יו"ר ש"ס, אלי ישי, במשרדו של ראש הממשלה בקריה בתל אביב. בתום הפגישה אמר ישי: "התרשמתי ששרון רוצה לעשות מעשה ולבוא לקראת הדרישות שלנו ואני אנסה לנצל את הסדק הזה כדי להרחיבו ככל שאוכל ובכך להפוך התקציב לחברתי יותר". "אם תוצע תפנית מהותית אמליץ לפני מועצת החכמים לתמוך בתקציב מהאופוזציה".

יו"ר ש"ס, ח"כ אלי ישי אמר לשרון כי אין בכוונתו להיות שותף לכלכלת בחירות וכי "כל מטרתו להשיב את מה שנגזל מהעניים". נקבע כי בקרוב תתקיים פגישה בין רה"מ, שר האוצר ויו"ר ש"ס.

(אריאל כהנא)
