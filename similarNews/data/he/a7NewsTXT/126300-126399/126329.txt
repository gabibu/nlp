

החמאס מציג עמדה נוקשה ובעלת נימה מאיימת, לפיה יתנגד בתוקף לכל ניסיון של הרשות הפלשתינית לנצל את המצב הביטחוני כדי לדחות בפעם הרביעית ברציפות את הבחירות.

מכל מקום מרוואן ברגותי, ואסירים נוספים, נערכים להתמודד מהכלא הישראלי על מושב בפרלמנט הפלשתיני. מהצד הישראלי - מופז, בניגוד למדיניות שרון, קובע "לא נתערב בבחירות".

דובר החמאס, מושיר אלמסרי, הודיע כי התנועה מתנגדת נמרצות לדחייה של הבחירות לפרלמנט הפלשתיני האמורות להיערך בינואר 2006, וזאת ב"נימוקים ביטחוניים". עריכת הבחירות במועדן, הדגיש אלמסרי, הפכה "דרישה עממית וצורך לאומי" ובנימה מאיימת הוסיף, כי "העם הפלשתיני לא יסבול דחייה נוספת של מועד הבחירות". הבחירות הפרלמנטריות, לדברי אלמסרי, הן המזור למשבר הפוקד את הזירה הפוליטית הפלשתינית שנשלטה עד כה ע"י "צבע פוליטי אחד"   תנועת ה'פתח'   ואשר יש צורך לפתוח אותה להשתתפות כל הזרמים הפוליטיים.

ההבהרות ונימת האיום מפי דובר החמאס באות על רקע הדלפות של מספר חברי הפרלמנט הפלשתיני שמסרו לסוכנות הידיעות הפלשתינית "מעאן", כי אבו מאזן עשוי להכריז על מצב חירום נוכח המצב הביטחוני המדרדר ברצועת עזה ולדחות את הבחירות לפרלמנט ללא ציון מועד לעריכתן. חבר הפרלמנט מטעם ה'פתח' ממחוז ירושלים, חאתם עבד אל-קאדר, אישר את דבר בקרב חוגים פוליטיים נידונה האפשרות לדחות את הבחירות, ואולם הוא סבור, כי צעד כזה עלול לפגוע באמינות של הרשות הפלשתינית שדחתה את מועד הבחירות שלוש פעמים ברציפות. הבחירות הראשונות והיחידות עד כה לפרלמנט הפלשתיני נערכו בינואר 1996.

בתוך כך, הודיע הממונה על האסירים ברש"פ, סופיאן אבו זאידה, כי מספר אסירים ובראשם מרוואן ברגותי, מפקד גדודי מחבלי 'חללי אלאקצה' , מתכוונים להתמודד על מקום ברשימת ה'פתח' לקראת הבחירות לפרלמנט. חוק הבחירות הפלשתיני מעניק גם לאסירים זכות להתמודד בבחירות לפרלמנט ולרשויות המקומיות. בבחירות לרשויות המקומיות בשנה שעברה נבחר וג'יה קוואס, מחבל חמאס העצור בישראל בגין פעילות טרור, לראש עיריית קלקיליה. אבו זאידה ציין, כי הרשות הפלשתיני ת פנתה לישראל בבקשה לאפשר לאסירים הפלשתינים להציג מועמדות לפרלמנט בבחירות הקרובות.

תגובה ישראלית לבקשת אבו זאידה טרם התקבלה, ואולם בעמדת ישראל בנוגע לבחירות הפלשתיניות חלה תפנית ערב ראש השנה. שר הביטחון, שאול מופז, בניגוד לעמדתו המוצהרת עד כה של ראש הממשלה שרון, אמר, בראיון לגלי צה"ל, כי "ישראל אינה צריכה להתערב בבחירות בתוך הרשות", שכן לדבריו, "זו תהיה התערבות בבחירות שצריכות להיות דמוקרטיות". עם זאת, ציין מופז, כי "לישראל יש לגיטימציה מלאה לדרוש את פירוק ארגוני הטרור מנשקם, בוודאי אלה שרוצים להיות חלק מהרשות הפלסטינית".

כזכור, ראש הממשלה שרון שלל עד כה את האפשרות שישראל תשלים עם השתתפות החמאס בבחירות. הוא הבהיר ב   17 ספטמבר 2005, כי ישראל תכשיל את הבחירות אם החמאס לא תשנה את אמנת התנועה הקוראת לחיסולה של ישראל ולא תתפרק מנשקה. מאוחר יותר בעת שהותו בוושינגטון, נקט ראש הממשלה בקו דומה באומרו : "נעשה כל מאמץ לא לעזור להם (לרשות). אני לא חושב שהם יכולים לקיים בחירות בלי העזרה שלנו".

( יהונתן דחוח הלוי)
