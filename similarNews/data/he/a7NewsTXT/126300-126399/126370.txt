

"מדובר בניתוח מסובך למדי וייחודי. מייד לאחר שהלב החדש התחיל לפעום בגופו של המושתל, הלב המושתל התמודד עם ניתוח נוסף   השתלת כליה", אומר ד"ר גידי סהר.

לראשונה בישראל ובין הפעמים הבודדות בעולם, הסתיימה בהצלחה בבית החולים בילינסון השתלת לב וכליה בחולה אחד. "מדובר בניתוח מסובך למדי וייחודי. מייד לאחר שהלב החדש התחיל לפעום בגופו של המושתל, הלב המושתל התמודד עם ניתוח נוסף   השתלת כליה", כך אומר ד"ר גידי סהר מנהל יחידת השתלות לב ריאה במחלקת ניתוחי חזה ולב שבניהולו של פרופ' ברנרדו וידנה. "למעשה מדובר בשתי השתלות אשר נחשבות למורכבות כאשר הן מבוצעות בנפרד, ועל אחת כמה וכמה כאשר הן משולבות. בשל מורכבות הניתוח, עד כה בוצעו מספר מצומצם ביותר של השתלות מסוג זה בעולם. השתלה זו מעמידה את בי"ח בילינסון בשורה אחת עם מרכזי ההשתלות הגדולים בעולם".

הלב והכליה הושתלו בחולה בן 20, אשר היה מאושפז בטיפול נמרץ שבמערך הקרדיולוגי בבי"ח החולים בילינסון במצב קשה. חייו של המושתל ניצלו ברגע האחרון - על-פי הערכת הרופאים, לולא ההשתלה היו נותרים לחולה ימים ספורים בלבד.

כבר בגיל 6 נאלץ המושתל לעבור ניתוח מורכב להוצאת כליה בעקבות גידול סרטני. אולם, בזאת לא תם סבלו, מיד לאחר הניתוח הוא נאלץ לעבור טיפולים כימותרפיים קשים. טיפולים אלה פגעו בתפקודי הלב, הכליות והריאות. לפני שנה וחצי חלה הדרדרות נוספת במצבו. הבחור אושפז בבית החולים במצב של אי ספיקת לב, אי ספיקת כליות ואי ספיקת כבד. מצב המושתל יציב.

במקביל בוצעה גם השתלה של שתי ריאות מאותה תורמת בנער בן 19. הבחור, שסבל מסיסטיק פיברוסיס, המתין מזה כשנה לתרומת ריאות תוך מעקב של פרופ' מרדכי קרמר מנהל מכון הריאות בבילינסון. בתקופה זו היה מחובר למכונת חמצן באופן קבוע ולא יכל לתפקד באופן עצמאי בחיי היומיום.

ההשתלה בוצעה ע"י ד"ר מילטון סאוטה מנהל היחידה לניתוחי ריאות, ד"ר אלון שטמלר סגן מנהל ניתוחי חזה ולב. הרדים ד"ר יורי ברסטיז'בסקי.
