

מחבל בן 18 ניסה אתמול לדקור חיילת במחסום בית פוריק מזרחית לשכם. ב"ה, החיילת לא נפגעה. זהו ניסיון דקירה השלישי מתחילת השבוע באזור שכם.


ערבי ניסה לדקור בצהרי יומו השני של ראש השנה חיילת של המשטרה הצבאית במחסום בית פוריק, הסמוך לעיר שכם. הערבי התנפל על החיילת כשבידו סכין, אך זו הצליחה להתחמק. מפקד המחסום ירה לעבר המחבל, אך החטיא ומהרסיסים נפגע קל ערבי שעמד בסמוך לחשוד.

ניידות טיפול נמרץ ממוגנות של מד"א ירקון שהגיעו למקום פינו את הדוקר למתקן רפואי בישראל ואילו הפלשתיני השני פונה לשכם על ידי אמבולנס של הסהר האדום. לאחר סיום הטיפול הרפואי יועבר המחבל לחקירת שירותי הביטחון.

ביום הראשון של ראש השנה נפצעה קל חיילת מדקירות של מחבלת במחסום חווארה, הסמוך גם הוא לשכם. כח צנחנים שהיה במקום זיהה את הדוקרת ואחד החיילים ירה בה למוות. "פלוגות יאסר ערפאת" של גדודי חללי אל-אקצה קיבלו עליהם את האחריות לאירוע.

המחבלת, היפא הנדייה משכם, הגיעה אל המחסום כשהיא לבושה מעיל מכיוון שכם והתקרבה לעבר החיילים המוצבים במחסום חווארה. לפתע שלפה סכין והצליחה לדקור את אחת החיילות מיחידת המעברים של המשטרה הצבאית, שעמדה בנקודת הביקורת.

מחבלים פתחו באש לעבר כח צה"ל ששהה במחסום. לאחר מכן נורתה אש לעבר עמדת צה"ל סמוכה. בשתי התקריות לא היו נפגעים ולא נגרם נזק. במהלך השבועיים האחרונים אירעו 13 תקריות ירי לעבר כוחות צה"ל באיזור שכם.
