

בשבוע הבא ייפגשו ראש הממשלה, אריאל שרון, וראש הרשות הפלסטינית, אבו-מאזן. הפלסטינים ידרשו את שחרורו של אחמד סעדאת, היושב בכלא ביריחו בעקבות רצח השר רחבעם זאבי ז"ל.

בשבוע הבא ייפגשו ראש הממשלה, אריאל שרון, וראש הרשות הפלסטינית, אבו-מאזן. השניים ידונו בהמשך התהליך המדיני אחרי עקירת ישובי גוש קטיף וצפון השומרון. אבו מאזן צפוי להיפגש ב-20 באוקטובר עם נשיא ארה"ב, ג'ורג' בוש.

היום (ה') צפויה להתקיים פגישת הכנה בהשתתפות יועצו המיוחד של ראש הממשלה, עו"ד דב וייסגלס, והד"ר סאיב עריקאת, הממונה על המו"מ באש"ף.

עריקאת אומר כי הפגישה בין שרון לאבו מאזן תעסוק ביישום הבנות שארם ובהן נסיגת צה"ל מערים נוספות, סוגיית המגורשים הפלסטינים באירופה וברצועה, ושחרור אסירים מבוקשים עם ובלי דם על ידיים.

עריקאת הוסיף כי הפלסטינים ידרשו מישראל להפסיק את כל הצעדים בשטח, ביניהם הרחבת הישובים היהודים ובניית גדר ההפרדה. עריקאת הוסיף כי בפגישה תעלה שאלת שחרורו של אחמד סעדאת, מזכ"ל החזית העממית לשחרור פלסטין, היושב בכלא ביריחו בעקבות רצח השר רחבעם זאבי ז"ל.

המועצה המחוקקת הפלסטינית החליטה אתמול על הקמת ועדת חקירה פרלמנטרית לבדיקת נסיבות מותו של יאסר ערפאת, הפלסטינים בטוחים כי ישראל מעורבת במותו של ערפאת.

ממלא מקום ראש הממשלה, השר אהוד אולמרט אמר כי הממשלה לא מתכננת לשחרר מחבלים עם דם על הידים, לדבריו מערכת הבטחון תעשה את המירב כדי להקל על האוכלוסיה הפלסטינית.
