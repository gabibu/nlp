

הסוכנות היהודית העבירה שמונה מיליון שקל לקליטת 24 משפחות מתישבים בחבל שלום במועצה האזורית אשכול. התקציב יופנה להקמתעסקים קטנים ע"י בני המשפחות.


הסוכנות היהודית העבירה שמונה מיליון שקל כ"תקציבי מתיישב" למתיישבים בחבל שלום במועצה האזורית אשכול. התקציב מיועד ל-24 משפחות שנקלטו בישובי חבל שלום בשנים האחרונות והם ישמשו להקמת עסקים קטנים בעיקר בתחום התיירות הכפרית והחקלאות. הסוכנות היהודית קיבלה החלטה אסטרטגית לסיים את פעילותה בתחום הסיוע להתיישבות והעברת תקציבי המתיישב היא חלק מסיום התחייבויות העבר.

מנהל אגודת חבל שלום, אורי גריביאן, מסר שהעברת תקציבי המתיישב היא בעלת חשיבות עליונה לפיתוח ישובי חבל שלום. ללא תקציבים אלו המתיישבים החדשים היו נאלצים לעזוב את האזור או לנסוע מדי בוקר למרחק גדול כדי להתפרנס. פיתוח העסקים בתחום חבל שלום בעזרתה של הסוכנות היהודית יביא לתגובת שרשרת חיובית עם הקמה ושדרוג של עסקים נוספים סביבם. הוא הביע תקווה שעם סיום תפקידה של הסוכנות בהתיישבות, החטיבה להתיישבות, הממומנת בתקציבי המדינה, תכנס לנעליה ותעניק את הסיוע הנדרש לישובים.

בחודש האחרון נמצא חבל שלום בתנופת קליטה של מתיישבים ממפוני גוש קטיף. 35 משפחות מעצמונה עברו לגור במושב יתד ובכל יום מצטרפות אליהן משפחות נוספות. לאחרונה הוחלט להקים את המכינה הקדם צבאית שהיתה בעצמונה במושב יתד והדבר יביא לתוספת של 250 נפשות למושב וכ-20 משפחות של סגל ההוראה במכינה. בסך הכל יתווספו כ-600 נפשות למושב, שמנה עד כה 220 נפשות! במושב יבול הסמוך נקלטות כ-70 משפחות מנצרים, שצפויות להיכנס בימים הקרובים לקראוונים.

ראש המועצה האזורית אשכול, אורי נעמתי, אמר שהמועצה מייעדת למפוני גוש קטיף את הישובים החדשים שלומית, חלוצית 1 וחלוצית , שיוקמו בליווי של תנועת האיחוד החקלאי. המועצה הצליחה להסיר חסמים שהיו בדרך להקמת הישובים וכעת היא תכנס לשלב מואץ של אישור הקמת הישובים במוסדות התכנון ותחילת עבודות התשתית. נעמתי ציין שהממשלה אישרה אתמול (2 באוקטובר) הקצאת 8.4 מיליון שקל להקמת תשתיות לחממות עבור חלוצית 1 וחלוצית 4 ומיליון שקל נוספים לתכנון הישובים. העבודות יחלו באופן מידי.
