

מנהיג החמאס, מחמוד א-זהאר, מציג את חזונו המדיני - חתירה להקמת מדינה הלכה אסלאמית והמשך הג'יהאד נגד ישראל שהביא לתבוסת ההתנתקות ולקריסת תפיסת הביטחון הישראלית.

מאת: יונתן דחוח הלוי

בראיון לאתר האינטרנט 'אילאפ' בתחילת אוקטובר הציג מנהיג החמאס, מחמוד א-זהאר את הקווים העיקריים במשנתו המדינית אסלאמית, תוכניות החמאס ל"יום שאחרי" הבחירות לפרלמנט הפלשתיני. להלן עיקרי דבריו הממחישים את האיום שמהווה החמאס על היציבות ברשות הפלשתינית ועל הביטחון בישראל:

א. ההתנתקות החד צדדית הינה "ניצחון גדול של ההתנגדות הפלשתינית", והיא השפיעה על הביטחון הלאומי בישראל ועל תפיסת הביטחון בכללותה, החל מהחייל שחשש ממנהרות התופת מתחת לרגליו, עבור דרך הטנקים שלא היו בטוחים מפני המוקשים והמטענים וכלה באזרחים הישראליים שנפלה עליהם מורת רקטות הקסאם ומקרבם נשמעו קריאות לצאת מעזה.

ב. תפיסתו המדינית של אבו מאזן, שדרש לחדול מביטויה הצבאיים של האינתיפאדה, קרסה לחלוטין. ישראל לא הייתה נסוגה מרצועת עזה ללא ההתנגדות הפלשתינית שהפליאה בה את מכותיה.

ג. כל ניסיון של הרשות הפלשתינית לפרק את הנשק של הארגונים הפלשתיניים יחשב "בגידה" ועשוי להביא למלחמת אחים. נשק ההתנגדות הוא נשק "נקי וטהור". ומכוון אך ורק אל האויב.

ד. החמאס מעוניינת להשתלב באש"ף, ש"הפך לגוף מת", אך על בסיס מצע חדש ושיחייה את הארגון עם מתן אפשרות לחמאס להתמודד כשווה בין שווים בבחירות על ייצוגה במוסדות אש"ף.

ה. החמאס תיטול חלק בבחירות לפרלמנט הפלשתיני ואחד מיעדיה העיקריים יהיה לבטל את כל שיירי הסכמי אוסלו שעדיין מתקיימים.

ו. החמאס חותרת להקים מדינה על יסוד ערכי האסלאם שבה יאסרו ריקודים מעורבים, זנות ונישואים של הומוסקסואלים אותם כינה "סוטים מבחינה נפשית ומוסרית".
