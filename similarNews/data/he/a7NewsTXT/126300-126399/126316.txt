

בחור חרדי שנלכד ע"י לוכדי עריקים צה"ליים טוען כי מפקדו בכלא גילח את זקנו בניגוד לרצונו. מפקדי הכלא: הזקן גולח בכפייה על ידי החייל עצמו. דו"צ: המפקד נשפט בחומרה.



בחור חרדי שהקפיד לדחות את שירותו הצבאי כמתבקש בחוק נלכד על ידי לוכדי עריקים לאחר שבתום תקופת הדחייה שכח לחדש את דחיית ה'תורתו אומנותו' שלו. החייל הועבר לכלא צבאי, שם, על פי דיווח ב'מעריב' גולח זקנו על ידי מפקדו בניגוד לרצונו.

החייל, מיכאל שמו, בן 21 נשלח לעבודות מטבח בכלא 6 שבעתלית. שם, כעבור מספר ימי שירות, נאמר לו על ידי סמל המחלקה כי על כל החיילים מגדלי הזקנים לגלח את זקנם. זאת בשל ביקורו הצפוי של מפקד המשטרה הצבאית.

מרדכי סירב והבהיר שהוא חרדי ומנוע בשל כך לגלח את זקנו, אולם סיבה זו לא הספיקה כדי לשכנע את הסמל שקבע כי עליו להתגלח ויהי מה.

החייל הוכנס למשרד ובשלב זה חלוקות הגרסאות. לדברי מרדכי עצמו הסמל מרח על לחייו משחת גילוח האסורה על פי כללי ההלכה ובניגוד לרצונו גילח אותו, תוך שהוא מאיים כי אם יתנגד הרי שיישלח לכלא. לעומת גרסתו של מרדכי טוען מפקד הכלא שהסמל לא ביצע את אקט הגילוח במו ידיו אלא הורה למרדכי להתגלח בעצמו, תוך שהוא מאיים עליו, וכך, לדברי מפקד הכלא, היה. לטענת מפקדי הכלא החייל הודה במכתב שכתב כי לא הופעל נגדו כוח, אולם מרדכי עצמו אומר שהמכתב נכתב ונשלח תחת לחץ ואיומים.

מפקד הכלא מקפיד להבהיר כי הסמל נשפט ונענש בשישה ימי מחבוש על תנאי. מלשכת דו"צ נמסר בתגובה לאירוע כי "מפקד הבסיס ערך תחקיר בנושא בנוכחותם של המעורבים". כמו כן אומרים בלשכת דו"צ כי אמנם הסמל הורה לחייל להתגלח אך את הפעולה עצמה ביצע החייל עצמו. "מפקד הבסיס קבע כי סמל המחלקה לא טיפל באירוע ברגישות הראויה ושפט אותו בחומרה".
(ש)
