

פרקליטות המדינה הודיעה לבג"ץ כי כמעט כל המפונים מחבל עזה ומצפון השומרון יהיו זכאים לקבל מענק אישי, למעט אלו שהשתמשו בכוח במהלך הפינוי כלפי כוחות הביטחון.

הודעת הפרקליטות באה בעקבות עתירה שהגיש הפורום המשפטי למען ארץ ישראל נגד הוראת חוק פינוי - פיצוי הקובעות סנקציה פלילית למתיישבים שנותרו בשטח לאחר יום הפינוי. כך דווח בעיתון "מעריב".

בפרקליטות ציינו כי כ-1000 משפחות מתוך כ- 1600 המשפחות שהתגוררו בחבל עזה התפנו ללא שימוש בכוח ובתיאום עם כוחות הביטחון. וכן, מתוך 220 המשפחות שהתגוררו בצפון השומרון, 40 נותרו בשטח לאחר יום הפינוי ללא היתר, והן התפנו מאוחר יותר בתיאום עם כוחות הביטחון.
המשפחות שפונו יקבלו כאמור את המענק האישי ואת שיפוי מס הרכישה. אלו מהם שיעברו לגור בנגב, בגליל או באשקלון, וקבלו גם את ההלוואה העומדת על פי החוק.
גם אלו שלא התפנו במועד יוכלו להגיש בקשה לקבל את המענקים והדבר יתאפשר באישור ועדת חריגים מיוחדת שתדון בעניין.

לפי הודעת הפרקליטות גובה המענקים ייקבע בהתאם ל"התנהגות" המתיישב במהלך הפינוי. מתיישבים ששהו בשטח לארך יום הפינוי לא יועמדו לדין פלילי ויקבלו את המענק האישי אך לא יהיו זכאים לקבל מענק הובלה. לעומתם, אלו שנקטו באלימות והועמדו לדין על כך, יואשמו גם בעבירה על שהייה שלא כדין.

הודעת הפרקליטות תואמת את ההחלטה שקיבלה בזמנו ועדת השרים להתנתקות לפיה רק מי שלא נקט באלימות יקבל פיצויים גם אם יצא באיחור. בעקבות אותה החלטה אמר יו"ר ועדת החוקה ח"כ מיכאל איתן כי "לממשלה אין סמכות ליצור אפליה בתשלום פיצויים, בין אנשים שלדעת רה"מ הפעילו אלימות לבין אחרים". איתן אמר עוד כי "ענישה על הפעלת אלימות צריכה להעשות על ידי בית משפט כפי שקבוע בחוק".

יצויין כי בישיבה של ועדת הכספים שדנה בהעברת כספי פיצויים לעקורים שלא עזבו את גוש קטיף ב 48 שעות הראשונות לאחר 9 באב, אמר סגן היועהמ"ש לממשלה יהושע שופמן כי לא היה כמעט מקרה של שימוש בכוח מטעם משפחות העקורים. לדבריו כאלף משפחות עזבו את ישובי גוש קטיף עד למועד שנקבע מראש. נותרו בישובים עוד 600 משפחות נוספות שפונו בידי כוחות הבטחון. אולם, הדגיש שופמן, "אף אחת מבין המשפחות שנותרו לא עשתה שימוש בכוח. במקום היחידי שנעשה שימוש בכוח, בכפר דרום, לא ברור אם מדובר כלל בתושבי הישוב וכן לא ברור האם היו קטינים או בגירים".
