

נגד המשנה לראש הממשלה השר שמעון פרס הוגשה תביעת לשון הרע. התובע, דוד רוטשטיין טוען כי פרס כינה אותו חולה שיש לאשפזו, בשל טענותיו נגד הגרסה הרשמית של ועדת שמגר לחקר אירועי רצח רבין.

התובע דורש מהשר שמעון פרס סכום של רבע מיליון שקלים לאחר שזה כינה אותו באתר האינטרנט של מפלגת העבודה: "אדם חולה שצריך לאשפזו בבית חולים פסיכיאטרי".

פרס כינה את רוטשטיין בלשון זו לאחר שזה הקים אתר אינטרנט בו הוא מערער על אמינות גרסתה של הוועדה שחקרה את רצח רבין. באתר האינטנרט העלה רוטשטיין סדרה ארוכה של תהיות באשר לנתונים שהועלמו מהציבור, ואליהם לא ניתנה הדעת בדיוני הוועדה. לאתר האינטרנט שלו קרא רוטשטיין 'שמעון פרס' על מנת לעורר את תשומת לבם של הגולשים לטענותיו, ולהביא לכניסות רבות לאתר.

עורך דינו של רוטשטיין, עו"ד אבן אור, טוען כי בדבריו פגע פרס "בתדמיתו ובמהימנותו של התובע". עורך הדין מוסיף ומציין כי כוחה של אמירה שכזו הבאה מפיו של המשנה לראש הממשלה היא בעלת כוח פגיעה חמור הרבה יותר מפגיעת אדם רגיל, שכן בשל מעמדו דבריו נחשבים כדברי אמת וודאיים. לדבריו מדובר בעבירה של הוצאת לשון הרע שלה יש אמנם גם אחריות פלילית,אך מטעמיו שלו מעדיף רוטשטיין להסתפק בתביעה אזרחית.

עו"ד אבן אור מציין כי בניגוד לדברי פרס, את טענותיו נגד מסקנות ועדת שמגר אומר רוטשטיין דווקא משום שהוא "שפוי ואמיץ לב שאינו חושש לומר את אשר על ליבו". אבן אור מדגיש שדברי רוטשטיין מסתמכים על קלטת הווידאו שצילם רוני קמפלר, על מסמכים שונים וסיכומי עדויות.

בשיחה עם כתבנו שמעון כהן מבהיר עורך הדין אבן אור, כי בתביעה זו מקווה רוטשטיין לחייב את השר פרס לענות לטענותיו נגד מסקנות ועדת שמגר במסגרת הדיון המשפטי הצפוי להיפתח בעקבות תלונת לשון הרע.

יצוין כי באתר האינטרנט שלו מעלה רוטשטיין תהיות רבות המועלות גם בכתב התביעה בפני השופטים: "לאה רבין ז"ל התקשרה לביתה של דליה מיד אחרי הירי ואמרה לה כך   ירו באבא, אך זה לא אמיתי". עוד נזכר בכתב התביעה כי "לאחר הירי יצחק רבין נכנס למכונית ללא כל עזרה" זאת כותב רוטשטיין בהסתמך על עדותה של עדת ראיה כפי שהובאה בשידור הערוץ הראשון של הטלוויזיה דקות אחדות אחרי הירי. כמו כן מעלה רוטשטיין בכתב התביעה את סוגיית פרק הזמן הארוך שעבר מרגע הירי ועד לרגע ההגעה לבית החולים איכילוב.

בנוסף לאלה מציין רוטשטיין את עדותו המוקלטת של שר הבריאות באותם ימים, אפרים סנה, ולפיה נמצאו בגופו של רבין שלושה פצעי כניסה של כדורים, בעוד שידוע על שתי יריות שנורו לכאורה מאקדחו של יגאל עמיר.

כאמור, את תהיותיו פרסם רוטשטיין באתר האינטרנט שהקים, ועורר בכך את חמתו של השר פרס. בשיחה עם כתבנו שמעון כהן, אומר רוטשטיין, כי הציג את הנתונים בפני מספר כלי תקשורת אולם אלה ביכרו להתעלם. לאחר מכן הציג את הדברים בפני חברי כנסת אולם גם הם ברובם העדיפו שלא להתייחס לדברים.

בשיחתו עם כתבנו אומר עורך הדין אבן אור, כי עד כה קרא בעיון רב את כל הספרים שיצאו לאור וערערו על גרסת וועדת שמגר ו"עולות מהם שאלות ותהיות רבות שאיש לא מתייחס אליהם. מרשי מקווה שהדיון המקיף בתביעת לשון הרע יגרור דיון מקיף שיביא לחשיפת האמת".
(ש)
