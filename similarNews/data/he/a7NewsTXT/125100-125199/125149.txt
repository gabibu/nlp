

מנהל רשות המסים בישראל ושר המכס הסיני חתמו בבייג'ין על נהלים שיאפשרו הידוק שיתוף הפעולה במאבק נגד הפשע והטרור הבינלאומיים.


מנהל רשות המסים בישראל, איתן רוב, השוהה בביקור עבודה בסין, נפגש אמש בבייג'ין עם שר המכס הסיני, מר מו קסינגשנג Mu Xinsheng , ועם מר ליו וונגי'ה Liu Wenjie , סגן שר רשות המכס הסיני. במהלך הפגישות, החליטו הצדדים על הידוק שיתוף הפעולה במספר נושאים ולצורך זה חתמו על נהלים ליישום ההסכם הקיים בין המדינות לשיתוף פעולה בענייני מכס.

בין הנושאים שנדונו היו גם האתגרים שיעמדו בפני רשויות המכס בעתיד, כגון, המאבק נגד פשע מאורגן בינלאומי וטרור. הצדדים הכירו בעובדה שהידוק שיתוף הפעולה בין רשויות המכס יגביר את היכולת להתמודד עם אתגרים אלו ויהיה לתועלת הצדדים.

עוד הוסכם ששיתוף פעולה בין המדינות הוא חיוני למלחמה בעבירות מכס ובהונאות מסחריות בינלאומיות והודגש הצורך והיתרון ההדדי שבמתן עזרה הדדית והחלפת מידע באופן יעיל ומהיר.

כמו כן, ציינו הצדדים את החשיבות בפיקוח משותף על הסחר והשימוש בחומרים מקדימים (precursors) שהם כימיקאלים שונים בעלי שימושים בתעשיות כרפואה, צילום ומזון אך משמשים כמרכיב הכרחי ליצור סמים מוכרים וכן כנגד סמים וחומרים פסיכו-טרופים (חומרים המשפיעים על ההתנהגות והמוח אך לא בהכרח ממכרים) ולצורך כך הוחלפו שמות אנשי קשר האחראים לנושא זה.

רוב הודה למר קסינגשנג על האירוח החם, הזמין אותו לביקור גומלין בישראל ונענה בחיוב.
