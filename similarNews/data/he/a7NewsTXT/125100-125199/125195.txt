

דוד מונסונגו לשעבר דובר הישוב כדים בצפון השומרון אומר על השמועות כי ערבים נכנסו למקום שהיה בו הישוב כדים, לאחר עזיבת צה"ל: המראה אינו קל "אך לא בלתי צפוי". 'רק עכשיו אנחנו מתחילים לעכל את החורבן'


מונסונגו אומר בראיון לאמציה האיתן בערוץ 7 כי אחת הסיבות שצה"ל החליט להרוס את הכל היתה חשש שהמראות יהיו אף יותר קשים. הוא מציין עם זאת כי הוא אישית היה בעד להשאיר את הבתים על תילם ולא להרוס אותם. "יכולתי לדמיין שייכנסו לבית ערבים 'על כל הכרוך בכך', אבל להערכתי עדיין הקושי והצלקת מהחורבן יותר קשה ממראות כאלו".

הזמן הוא מוסיף אינו מרפא, ההיפך, עוד לא התחלנו לעכל את מה שאמורים לעבור. "ככל שעובר הזמן מתחילים לעכל את מה שקרה. אני חש קושי רב עם המראות והטראומה של העזיבה".

הוא אף מותח ביקורת על כך שאת טקס הפרידה של התושבים מהישוב שעזבו בעצמם ללא שחיילים הוציאו אותם מבתיהם התקשורת לא שידרה. "העובדה שהתקשורת לא שידרה את הצילומים של פינוי כדים, מהווה תעודת עניות לתקשורת. אנחנו עזבנו בצורה מכובדת, קיימנו טקס, התקשורת צילמה את כולו. לא ראוי שלא הקדישו כמה דקות להראות את עזיבת כדים. לדעתי איפה שלא היה 'אקשן' לא צילמו. לא כך צריכה להתנהג תקשורת באקט טראומטי כזה של עזיבת ישוב".

הטראומה הוא מוסיף, קיימת ותשאר זמן רב שכן החורבן היה נוראי "קשה לי לדמיין את המקום שבו גרתי 17 שנים נותר כגבעה חשופה ללא זכר של ישוב. אי אפשר לעכל את זה. הילדים חשים שמקום הולדתם נמחק מעל פני האדמה".

מונסונגו מתגורר כיום בישוב הקהילתי גן נר עם מספר משפחות מכדים ומגנים ו"כל אחד עסוק בריפוי פצעיו ובניית חייו מחדש".

להאזנה לראיון
