

תמונה בה נראה שוטר אוחז במפגינה תוך פגיעה חמורה בצניעותה מציבה סימן שאלה מאחורי המונח 'ברגישות ובנחישות'. מפתיע היה לגלות את התמונה דווקא ב...אתר האינטרנט של המשטרה.

באתר הרשמי של משטרת ישראל, בתוך גלריית התמונות המנציחות תמונות מזמן ההינתקות, נראה שוטר כשהוא אוחז במפגינה תוך הרמת חולצתה ופגיעה קשה בצניעותה. התמונה צולמה ביישוב שירת הים בידי צלם המשטרה רס"ר משה אלמליח.

אופיה של התמונה מטיל צל כבד בדבר רצינות מטבע הלשון 'ברגישות ובנחישות' בו התפארו הכוחות העוקרים.

יצוין כי באתר ניתן לראות תמונות נוספות בהם מופיעים שוטרים נוספים בפעולות העקירה, עד כה לא ברור בוודאות אם ניתן לזהות תוך השוואת התמונות את זהותו של השוטר המרים את המתיישבת. עם זאת לכתבנו שמעון כהן נודע כי מספר חברי כנסת פועלים בימים אלה כדי לברר את זהות השוטר. בין חברי הכנסת המדוברים יו"ר ועדת חוקה חוק ומשפט ח"כ מיכאל איתן שהבהיר ובמידה ותתברר זהות השוטר הרי שיפתח בהליכים נגדו בשל הפגיעה הבוטה במפגינה.

במערכת ערוץ 7 מציינים כי ניתן למסור מידע העשוי להביא לזיהויו של השוטרכאן.

ממשטרת ישראל נמסר לכתבנו ידידיה הכהן כי למרות המקובל לחשוב אין שום מניעה חוקית ששוטר גבר יגע באישה, לא בפעילותה השוטפת של המשטרה ולא במהלך תכנית ההינתקות, עם זאת נעשה מאמץ במהלך ההינתקות שרק שוטרות יפנו נשים, אך בגלל היחס המספרי לא היו מספיק שוטרות שייפנו את הנשים ולכן גם שוטרים גברים נאלצו לעשות זאת. לטענת דובר המשטרה, הפגיעה בצניעות האישה כפי שמופיעה בתמונה אינה נראית כמכוונת ועלולה להתרחש במקרים מעין אלו, עם זאת תורד התמונה מאתר הרשמי של המשטרה כדי שלא לפגוע באישה המפונה.

לחץ כאן להגדלה  

העמוד באתר המשטרה בו מופיעה התמונה בצירוף תמונות נוספות מעקירת שירת הים.
