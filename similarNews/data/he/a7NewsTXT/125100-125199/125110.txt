

דובר צה"ל אינו מפרסם פעילות של מעצר מבוקשים ביהודה ושומרון על פי הוראה של אלוף פיקוד המרכז יאיר נווה. מטרת ההוראה המתואמת עם דוברת צה"ל, יצירת רושם של ירידת מפלס הטרור ביהודה ושומרון.

אלוף פיקוד מרכז, יאיר נוה, הנחה לאחרונה את נציגי דובר צה"ל המשרתים בגזרה שתחת פיקודו שלא להוציא לכתבים מידע על המעצרים שצה"ל מבצע באזור. ההחלטה בהתקבלה בהתייעצות עם דוברת צה"ל, תת-אלוף מירי רגב. מטרת ההוראה, ככל הנראה, ליצור רושם של ירידה במפלס הטרור וברמת הפעילות של כוחות צה"ל ביהודה ושומרון.

דיווחים אחרים, שכן מפורסמים על ידי דובר צה"ל, לא מגלים את התמונה המלאה. כך למשל קיבלו אתמול הכתבים הודעה תמימה למדי בנוסח "אש נפתחה לעבר כוח צה"ל שנע על גדר המערכת בצפון השומרון. אין נפגעים, נזק קל נגרם לבית ביישוב רם-און". בפועל מדובר היה בירי לעבר היישוב רם-און, שנמצא בתחומי הקו הירוק. אבל הפרט האחרון נעלם מהדיווח שהוציא צה"ל.
