

בית הכנסת החרב בנצרים יהפוך בימים הקרובים למוזיאון זמני של החמאס, הזרוע הצבאית של החמאס, גדודי עז א-דין אל קסאם, מתכננת לקיים בשבת הקרובה תצוגה של "התעשייה הצבאית" של התנועה שתימשך שלושה ימים.

בהודעת הארגון נאמר כי בתצוגה יוצגו "כל הכלים הצבאיים של גדודי אל קסאם, אשר גירשו את הכיבוש מהרצועה" ותכלול את כל כלי הנשק, "החל מהאבן ועד לכלים בהם נעשה שימוש בפיגועי ההתאבדות, וכן הכלים שנעשה בהם שימוש ב"מלחמת המנהרות" וכן סוגי טילים ורקטות, כך פורסם היום ב"ynet".

כזכור הבהירו בכירי התנועה כי "בתי הכנסת אינם מבני דת משום שהוקמו באופן בלתי חוקי". התצוגה שתתקיים היא חלק ממפגני הכוח הצבאיים של החמאס, שנועדו לחגוג את נסיגת צה"ל מהרצועה. גם בג'נין מתוכננת היום חגיגה גדולה שבמרכזה מצעד צבאי לציון נסיגת צה"ל מההתנחלויות הסמוכות לעיר. בין היתר מתוכננת צעדה ממרכז העיר ג'נין לכיוון ההתנחלויות גנים וכדים שננטשו אתמול על ידי צה"ל. בראש הצעדה יצעדו חמושים אנשי גדודי חללי אל אקצה, הזרוע הצבאית של הפתח וכן נציגי ארגונים נוספים. מתוכננת גם השתתפות של תלמידי בית ספר בחגיגות.

