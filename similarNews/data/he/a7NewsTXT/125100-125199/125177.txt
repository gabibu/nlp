

בנציבות המים הוכן דו"ח מסווג המזהיר את ממשלת ישראל מכוונת הרש"פ להניח צינור ביוב בצפון רצועת עזה. המתקן יזהם את החופים וישתק את מתקן ההתפלה הישראלי האמור להיחנך בעוד ימים אחדים.

בדו"ח המסווג מזהירה נציבות המים מפני האפשרות שמתקן ההתפלה ישותק. "השבתת מתקן ההתפלה באשקלון בשל זרימת ביוב מצפון הרצועה לים הינו דבר בלתי נסבל מבחינת משק המים. יש לסכל פיסית כל ניסיון להניח קו לסילוק שפכים לים, שבנוסף יזהם את חופינו".

על דבר הדו"ח, שכאמור, הונח על שולחנה של ממשלת ישראל דיווח העיתונאי זאב שיף בעיתון 'הארץ', תוך שהוא מציין כי מדובר בלשון תקיפה ש"לא ננקטה כאשר דנו לפני שנים כיצד למנוע את הטיית מי הירדן על ידי סוריה ומדינות ערב, דבר שגרם לבסוף למלחמת ששת הימים".

שיף מבהיר כי "בסוף החודש עומדת ישראל לחנוך באשקלון, לא הרחק מגבולה הצפוני של רצועת עזה, את מתקן ההתפלה הגדול שלה ממי הים התיכון. המתקן אמור לספק בתחילה כ-100 מיליון מטר קוב מים לשנה".

על פי הדו"ח האמור, אם הפלשתינאים יממשו את כוונתם להנחת צינור ביוב לים בצפון הרצועה, יגרום הדבר "לשיתוק מתקן ההתפלה הגדול באשקלון וכן לזיהום החופים הסמוכים".

יצוין כי למרות פניית כתבנו ידידיה הכהן, ביכרו אנשי המשרד לאיכות הסביבה שלא להגיב לידיעה עד לרגע פרסומה. במידה ותגיע תגובה היא תפורסם.


כאן המקום להזכיר כי לפני כשבוע וחצי הוגשה עתירה נגד הפקרת הפן האקולוגי במסגרת נטישת רצועת עזה. בעתירה בבהולה התבקש בג"ץ להורות למדינה לדאוג בטרם צאתה מרצועת עזה להסכם כתוב עם הפלשתינים המסדיר את נושא הזרמת הביוב של עזה.

בעתירה שהגישו הפרופסורים איידלברג, זריצקי וחנוקוגלו, הם טענו כי העדר הסכם כתוב בנושא יוביל למצב של סיכון אקולוגי "שיגרום לסיכון בריאותם של תושבי מרכז הארץ והדרום ואשר עלול אף לפגוע בכלכלה הישראלית". בג"ץ סירב לעצור את היציאה אך הורה למדינה להשיב על העתירה בתוך 15 יום.

כתבתנו רותי אברהם דיווחה כי לטענת העותרים כשישראל תצא מהרצועה "היא תאבד את היכולת לפקח על השלכת מיליוני טון ביוב מהערים עזה, חאן יונס ורפיח, אשר, כמסתבר, יושלכו לים ויגיעו למימי החופים של אשקלון, אשדוד ואף תל אביב   יפו, תוך סיכון בריאותם של אלפי תושביהן של ערים אלה". עוד הוסיפו העותרים כי בתכנית ההתנתקות מפרה המדינה את התחייבויותיה עפ"י המשפט הבינלאומי ואמנות בינלאומיות למניעת זיהום הים.

העותרים ביססו את טענותיהם על חוות דעתם של פרופ' חיים גבירצמן הידרולוג במכון למדעי כדור הארץ באוניברסיטה העברית והפרופ' סטיב ברנר מומחה בענין זרמי הים התיכון. בחוות דעתו כותב פרופ' גבירצמן כי "הפלשתינים מתכננים לבנות באזור גוש קטיף עיר חדשה לקליטת הפליטים מהמדינות השכנות. לפי פרסומים שונים יש בכוונתם לבנות שם עיר עבור יותר ממיליון תושבים. ביוב של עיר זה יצטרף קרוב לודאי לביוב של עזה".
אודות העתירה
(ש)
