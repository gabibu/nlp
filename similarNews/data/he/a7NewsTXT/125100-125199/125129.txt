

שרון מקפיד שלא להתחייב שיישאר בליכוד גם אם יפסיד ביום ב'. יו"ר הקואליציה, ח"כ סער דורש משרון לחשוף את כוונותיו המלאות ומבהיר: קבלת החלטת הבוחר רק אם היא תואמת את עמדות המועמד מנוגדת לדמוקרטיה.

במפגש עם פעיליו, אמש בביתו שבירושלים, הבהיר ראש הממשלה אריאל שרון כי בכוונתו לנצח את מתנגדיו במרכז הליכוד ולהתמודד על קדנציה נוספת בראשות הממשלה כמועמד מטעם הליכוד. עם זאת הקפיד ראש הממשלה שלא להתחייב שאם יפסיד ביום שני הקרוב יישאר בליכוד.

ראש הממשלה אמר לפעילים כי שמע בעת שהותו בארצות הברית על כך שיש המעריכים כי בכוונתו לעזוב את הליכוד, אולם בכוונתו להתמודד ולנצח בשורות הליכוד ולאחר מכן לזכות בראשות הממשלה.

הנוכחים במפגש עם שרון מדווחים כי אמנם לא שאלו אותו על דבר האפשרות שמא יפסיד בהתמודדות מול בנימין נתניהו או עוזי לנדאו, אם כי הבחינו בכך ששרון מקפיד שלא לומר בבירור כי בכוונתו להישאר בליכוד גם במציאות כזו בה יפסיד. מדבריו ניתן להבין שבמידה ויפסיד בהתמודדות מול נתניהו או מועמד אחר הרי שהוא משאיר כפתוחות בפניו את האפשרויות הפוליטיות האחרות, כגון עזיבת המפלגה, פרישה, או הקמת מפלגה חדשה.

כזכור, לעומת דבריו אלה של ראש הממשלה אמר שלשום חבר הכנסת עוזי לנדאו, המתמודד גם הוא על ראשות הליכוד, כי למעשה לא נותרה לראש הממשלה ברירה, ונאומו באו"ם שתאם את עמדות השמאל הישראלי, היווה גט כריתות לתפיסת העולם של הליכוד. לנדאו העריך כי המהפך התפיסתי הזה בעמדותיו של שרון לא הותיר לו ברירה אלא ליישם את השינוי הזה בפועל ולעזוב את הליכוד בפועל.

הבוקר אמר בראיון לגלי צה"ל יועצו של שרון אייל ארד כי "ראש הממשלה לא רוצה לפרוש מהליכוד, אבל אם חברי המפלגה, בפעולה של מועצת יש"ע בראשותו של בנימין נתניהו, שקפץ על העגלה הזאת באחרונה, יזרקו אותו מהליכוד - כנראה שלא תהיה לו ברירה אלא להיות זרוק". דבריו אלה מעידים, כך נדמה יותר מכל על הלך הרוחות בסביבתו של ראש הממשלה ועיקרן הוא פרישה במידה ואכן יפסיד שרון במרכז הליכוד.

כתבנו בכנסת אריאל כהנא מדווח כי יושב ראש הקואליציה, חבר הכנסת גדעון סער, פנה לראש הממשלה בדרישה שיבהיר את כוונותיו באשר ליום שאחרי הבחירות ויודיע כי בכוונתו לקבל כל החלטה עליה יצביע מרכז הליכוד. לדברי חבר הכנסת סער כוונת מועמד להישאר במפלגה רק אם תתקבל עמדתו אינה תואמת את הדיח הדמוקרטי.

אמש תקף ראש הממשלה את יועציו ודרש מהם שלא לדבר בשמו ולהעלות את אפשרות הפרישה מהליכוד על סדר היום הציבורי פוליטי בישראל. "זה גורם לי נזק", אמר להם שרון.
(ש)
