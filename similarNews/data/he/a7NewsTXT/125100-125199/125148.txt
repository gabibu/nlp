

"בום" של משלחות זרות מגיעות לישראל בתקופה זו, כאורחי מכון היצוא או בטיפולו. התעוררות בקרב הקהילה העולמית ברצון להשקיע ולהדק את קשרי הסחר והכלכלה עם ישראל. כך אומר יחיאל אסיה, מנכ"ל מכון היצוא.

אסיה מציין, כי בחודש ספטמבר בלבד הגיעו ותגענה לישראל 12 משלחות כאורחי מכון היצוא או בטיפולו מארה"ב, הודו, קנדה, ברזיל, צרפת, צ'כיה, קפריסין, סלובקיה, איטליה, תורכיה - הכוללות כ- 100 אנשי עסקים.

אסיה מציין, כי משלחת מארה"ב מבקרת בישראל, בין תאריכים 19 - 21 בספטמבר. המשלחת תמנה 10 אנשי עסקים. המטרה לקיים פגישות בין החברות הישראליות לחברי המשלחת בתחומים הבאים: קוסמטיקה, מזון, פלסטיקה וגומי צעצועים וכן בתחום הרפואה, כולל ציוד לבתי חולים, מכשור, טכנולוגיה; משלחת מהודו, תבקר בישראל ב- 25 בספטמבר. המשלחת תמנה 6 נציגים במטרה לפגוש חברות מתחום התקשורת והתוכנה; משלחת מקנדה, תגיע לישראל ב- 28 בספטמבר. המשלחת תמנה 10 נציגים מראשי מרכזים רפואיים בקנדה. מטרת הביקור, להכיר את מגזר הרפואה בישראל בדגש על מערך בתי החולים, רפואת חירום ולבחון האפשרויות לרכוש בישראל ציוד בתחומים הנ"ל; משלחת מברזיל, משלחת של 5 נציגים ממשרד הבריאות הברזילאי מגיעה ב-26 בספטמבר לפגישות עם חברות בארץ. המטרה - לאתר מוצרים רפואיים בעיקר תרופות שמתאימים לשוק הברזילאי.

מתחילת חודש ספטמבר הגיעו לישראל כאורחי מכון היצוא או בטיפולו - משלחת מארה"ב   אלבמה, שהגיעה ב- 11 בספטמבר. המשלחת מנתה כ   20 אנשי עסקים ובחנה אפשרויות לשיתוף פעולה והשקעות בתחומי התעשיות הביטחוניות ומדעי חיים. המשלחת אורגנה על ידי לשכת המסחר אטלנטה ישראל; משלחת מצרפת, שהגיעה ב- 11 בספטמבר. המשלחת מנתה כ- 10 משתתפים, ופגשה חברות בתחומי ה- מזון, DIY, תכשיטים יודאיקה ומתנות.

משלחת מצ'כיה הגיעה לישראל ב- 13 בספטמבר בשת"פ עם לשכת המסחר צ'כיה. המשלחת מנתה כ- 30 אנשי עסקים ובאה לארץ במטרה להדק את הקשרים העסקיים עם ישראל; משלחת מתורכיה, 2 נציגים ממשרד הקניות של רשת "איקאה" העולמית של המזרח התיכון (ממוקם בתורכיה) הגיעה לישראל ב- 13 בספטמבר ופגשה קניינים ישראלים; משלחת מאיטליה, קניין ממשרד הקניות של רשת קינג פישר (700 חנויות), האחראי על המזה"ת הגיע במטרה להכיר את התעשייה הישראלית בתחום "עשה זאת בעצמך"; משלחת מקפריסין, הגיעה לישראל ב- 17 בספטמבר. המשלחת מנתה 2 נציגים, ופגשה חברות ישראליות בעלות פוטנציאל לייצא טכנולוגיות לקפריסין בתחום האנרגיה.

משלחת של 3 עיתונאים מרחבי אירופה הגיעה לארץ ב- 18 בספטמבר, לפגישות עם החברות המציגות בתערוכת מדיקה - במטרה לחשוף את החברות הישראליות המציגות במדיקה 2005; משלחת מסלובקיה הגיעה לישראל ב- 18 בספטמבר, המשלחת כללה 12 נציגים של הממשל וחברות מסחריות מסלובקיה. המשלחת נפגשה עם חברות ישראליות בתחומי האנרגיה והתשתיות.

אסיה ציין, כי במחצית הראשונה של 2005 חלה עלייה של כ-16% במספר המשלחות העסקיות ובמספר האישים שהגיעו מחו"ל לישראל כאורחי מכון היצוא או בטיפולו, זאת לעומת התקופה המקבילה אשתקד. מדובר ב-66 משלחות וביקורים בישראל בחודשים ינואר-יוני 2005, בהם השתתפו כ-1,200 אנשי עסקים, לעומת 57 משלחות נכנסות וביקורים במחצית הראשונה של 2004, בהשתתפותם של כ- 700 אנשי עסקים.
