

במחקר שבדק "לאילו חברי הכנסת יש לב", קיבל ח"כ מהליכוד יולי אדלשטיין ציון 'מעולה', יו"ר ש"ס אלי ישי קיבל ציון 'טוב' וח"כ נתניהו קיבל ציון "בלתי מספיק".

במחקר שערכה תנועת מטות ערים (תנועתם של פעילי א"י המתגוררים בתחום הקו הירוק) נבדקה נוכחותם של חברי הכנסת בגוש קטיף ובצפון השומרון בתקופת הגירוש.

כתבתנו רותי אברהם מוסרת כי ציון "מעולה" ניתן לחברי כנסת שהעתיקו את מגוריהם לגוש קטיף או לצפון השומרון: ח"כ מהאיחוד הלאומי הפרופ' אריה אלדד, שעבר לשאנור בצפון השומרון, יו"ר האיחוד הלאומי ח"כ הרב בני אלון שעבר למורג בגוש קטיף, ח"כ אפי איתם, שעבר לנצר חזני בגוש קטיף, וח"כ צבי הנדל שהתגורר בגני טל וגורש עם חברי ישובו. ח"כ יולי אדלשטיין מהליכוד עבר להתגורר במושב גדיד בגוש קטיף.

"במפד"ל, ביהדות התורה, בישראל ביתנו, ובש"ס אף חבר כנסת לא העתיק מגוריו לגוש קטיף או לצפון השומרון", נכתב בדו"ח.

חברי כנסת ששהו בגוש קטיף ובצפון השומרון לפחות מחצית משבוע הגירוש קיבלו ציון "טוב": יו"ר ש"ס ח"כ אלי ישי, יו"ר הסיעה ח"כ יאיר פרץ, וחברי הכנסת נסים זאב, דוד אזולאי, יעקב מרגי.
חברי הכנסת מהליכוד שקיבלו ציון "טוב" הם: אהוד יתום, נעמי בלומנטל, מיכאל גורלובסקי, יחיאל חזן, עוזי לנדאו, איוב קרא, מיכי רצון. לציון זה זכה גם הרב יצחק לוי מהאיחוד הלאומי, הרב ח"כ מאיר פרוש מיהדות התורה, ח"כ מהמפד"ל ניסן סלומיאנסקי וח"כ ד"ר יורי שטרן מישראל ביתנו.

חבר כנסת ששהה בגוש קטיף או בצפון השומרון רק בשבוע הגירוש ורק למספר שעות במשך יום יומיים, קיבל ציון "מספיק ": ח"כ אליעזר צ'יטה כהן מישראל ביתנו, חברי הכנסת מהליכוד: גלעד ארדן, דניאל בנלולו, משה כחלון , חיים כ"ץ, לאה נס, גדעון סער, יו"ר המפד"ל ח"כ זבולון אורלב, וח"כ שאול יהלום. ציון "מספיק" קיבלו גם חברי הכנסת מש"ס: שלמה בניזרי, משולם נהרי

מטות ערים מציינים כי היו גם "נכשלים": חברי כנסת שלא טרחו בכלל להגיע לגוש קטיף ולצפון השומרון וקיבלו "בלתי מספיק". אחד מהם אינו חבר כנסת, יו"ר ישראל ביתנו אביגדור ליברמן, אך גם שרנסקי אינו חבר כנסת והוא כן הגיע. 4 מתוך 5 ח"כי יהדות התורה לא הגיעו לשטח, כולל ח"כ אברהם רביץ.

מי עוד לא הגיע? יו"ר הכנסת ח"כ מהליכוד רובי ריבלין, וכן צחי הנגבי, ישראל כץ, דוד לוי, דני נוה, גילה גמליאל ובנימין נתניהו ש"הדיר רגליו מגוש קטיף מאז 94."

דוברת מטות ערים סוזי דים מוסרת לכתבתנו רותי אברהם כי הם בדקו רק את הנוכחות בתקופת הגירוש בגוש קטיף של חברי כנסת שהתנגדו לתכנית הגירוש של שרון. היא הוסיפה כי בטרם פורסמו מימצאי המחקר פנתה אל חברי הכנסת וביקשה מהם לאמת את המידע שברשותה ולהגיב אם רצונם בכך. "רבים אכן הגיבו ועדכנו אותנו והתוצאה הסופית התקבלה על בסיס התיקונים שהוגשו על ידי חברי הכנסת", אומרת דים.

דים מוסיפה כי במחקר לא נכללה ח"כ גילה פינקלשטיין ששהתה רבות, גם בתקופה נשואת המחקר, בבתי מעצר ובבתי משפט   "משם נהלה מאבק ציבורי אמיץ עיקש ומועיל למען נערים ונערות שנעצרו ע"י משטר שרון".

