

בכינוס פעילים שערך לכ-90 פעילי ליכוד בביתו, חזר ואמר ראש הממשלה, אריאל שרון, כי הוא מתכוון להתמודד על ראשות הליכוד ולהוביל את המפלגה בבחירות לכנסת. מה לא אמר? האם ישאר במפלגה יום אחרי תבוסה אפשרית.

בפני 90 פעילי ליכוד מרכזיים שהתכנסו במעון ראש הממשלה בירושלים אמר היום אריאל שרון כי הוא מתכוון להוביל את המפלגה בבחירות הבאות לכנסת. "שמעתי שוב כאלה שאומרים כי אני מתכוון לנצח במרכז ואז לפרוש מהליכוד. אני אומר לכם שאני מתכוון לנצח במרכז, להתמודד בליכוד, לנצח ולהוביל את הליכוד בבחירות שייתקיימו במועדן כדי להשאיר את המפלגה בשלטון", דברי שרון.

"לא רציתי לפרוש וגם עכשיו אני לא רוצה", הסביר שרון לפעילים, "מה שקרה כאן זה שרצו להדיח אותי". שרון הוסיף כי בוודאי תהיה פעילות של מועצת יש"ע על מנת לקדם את הדחתו. "יש מגמה להדיח אותי, אך אני לא רוצה להיות מודח. יש לעשות פעילות נחרצת לא כדי שאני אנצח אלא כדי שאתם תנצחו, אמר לפעילים.

פריט מידע אחד לא מסר שרון לפעילי הליכוד: מה בכוונתו לעשות במידה ויפסיד בהצבעה שתיערך בשבוע הבא במרכז הליכוד על הקדמת הבחירות המקדימות במפלגה. על פי הערכות של גורמים פוליטיים שונים, במידה ויפסיד שרון בהצבעה הוא יפרוש מן הליכוד ויקים גוף פוליטי עצמאי.
