

גם בימים שלאחר עקירת ישובי גוש קטיף לא תמה עבודתו של דובר מועצת חוף עזה, ערן שטרנברג. במכתב ארוך ומפורט הוא תוקף מאמר ב'דה-מרקר' בו לדבריו גובבו שקרים על מנת להכפיש את עקורי החבל.

"נדהמתי כשקראתי את כתבתה השקרית של מירב ארלוזורוב על עקורי גוש קטיף", אומר שטרנברג ומוסיף כי "דומה שאם עד היום לא ברור מי רצח את ארלוזורוב, הרי שכעת לפחות ברור את שמו של מי בדיוק ארלוזורוב רצחה...", אומר ומפנה אצבע מאשימה לעבר שמה של כותבת המאמר.

"הכתבה רצופת שקרים ואי דיוקים ואין בה כמעט נתון אחד נכון. בעבודה שיטתית ועקבית המשלבת את מיטב הטכניקות מבית גבלס יורה מירב ארס ורעל בעקורים", תוקף שטרנברג ומפרט:

"כבר בעין בלתי מזויינת שמים לב כי היא קוראת לרשות האזורית של המתיישבים "מועצה מקומית חבל עזה" כשבפועל מדובר ב"מועצה אזורית חוף עזה", אך אם בזה הייתה מסתכמת הטעות, דיינו. עוד מקשקשת מירב כי בגוש קטיף שילמו התושבים למעונות 390 ש"ח בשנה (הלוואי...) לעומת תושבי חוף אשקלון המשלמים כדבריה 890 ש"ח לחודש. הריני להבהיר כי שילמתי כל חודש למעונות את אותם סכומים המופיעים בכתבה והמשולמים ע"י תושבי חוף אשקלון, אם תרצו אפילו אציג לכם קבלות... הסכומים ששולמו עבור מעונות יום בגוש קטיף זהים לחלוטין לסכומים אותם משלמים תושבי חוף אשקלון".

במאמרה כותבת ארלוזורוב כי

"לפי נתוני התמ"ת, 887 מתוך 1950 עובדים בתוך החבל הועסקו בתחום החינוך. מדובר ב-45% מסך העובדים בחבל, וב-65% מסך השכירים בחבל. לא צריך לבדוק את המספרים הללו - אין אף יישוב אחר במדינת ישראל שמספר המורים בו מתוך סך האוכלוסייה הוא גדול כל כך. סליחה, אין אף יישוב אחר בתוך הקו הירוק. ביישובים שמחוץ לקו הירוק הנתונים הללו ככל הנראה אינם חריגים. אין גם אף יישוב אחר בישראל שבו היחס בין מספר המורים לבין מספר התלמידים (4,537, לפי נתוני התמ"ת) הוא גבוה כל כך - מורה אחד לכל חמישה תלמידים. היחס המקובל בדרך כלל ביישובים קטנים בישראל הוא 1:15, יחס נמוך פי שלושה. איך היו כל כך הרבה מורים בחבל עזה? בדיוק כשם שהיו שם כל כך הרבה עובדי מועצה. מועצה מקומית חבל עזה התהדרה בכ-480 עובדים, בתוכם 100 ראשי ועדי היישובים השונים בעזה (לנווה דקלים לבדה היו 25 חברי ועד, כולם בשכר כמובן). מספר העובדים במועצה המקומית חוף אשקלון, לשם ההמחשה, הוא 160 - אף שבחוף אשקלון יש 20% יותר תושבים. עובדי החינוך בחבל עזה, יחד עם העובדים במועצה המקומית, מהווים קרוב למחצית ממספר העובדים הכולל (לרבות עובדים מחוץ לחבל) בקרב המתיישבים בעזה. באופן כללי, כלומר, כל משפחה שנייה בעזה קיבלה את משכורתה מהממשלה".

גם את רצף הנתונים הללו תוקף שטרנברג וכותב במאמרו המתפרסם באתר קטיף נט. : "גם הנתונים על העובדים בתחום החינוך הם שקר וכזב, רבים מהעובדים עובדים במוסדות חינוך בנתיבות, אופקים ושדרות ובשאר יישובי עוטף עזה, כך שלחשב אותם בסך המורים המלמדים את תלמידי גוש קטיף זה פשוט עלבון לאינטלגנציה, לו מירב הייתה משקיעה גרם מחשבה היא הייתה מבינה שבגוש קטיף ישנם מוסדות רבים על תיכוניים כישיבת הסדר, מכינה קדם צבאית ועוד, אליהם נוהרים תלמידים מכל הארץ, כך שלחשב את העובדים במוסדות אלו ביחס לילדים המתגוררים בגוש קטיף זה אפילו פחות מעלבון לאינטלגנציה".

עוד מוסיף שטרנברג כי "אגב, רבים ממוסדות אלו הינם עמותות עצמאיות החיות על תרומות ותשלומים גבוהים אותם משלמים ההורים המעוניינים בחינוך טוב לילדיהם, כך שלמרות עיסוקם של עובדים אלו בחינוך הם ממש לא נסמכים על שולחן הממשלה".

"נמשיך הלאה, במועצה אזורית חוף עזה עבדו 310 עובדים ולא 480 כפי שכותבת מירב. אגב, 40 אחוז מהם באים מתוך הקו הירוק וכעת מובטלים גם כן... כמו כן א-לוהים יודע מאיפה לקחה מירב את הנתון שלנווה דקלים יש 25 חברי ועד בשכר כמובן, זה פשוט לא יאומן. הדבר הזה כמובן לא היה ולא נברא, אבל על כך היא תתן את הדין לא רק בפניי, בנציגם של העקורים, אלא גם בפני חברי מזכירות נווה דקלים שכולם (למעט המזכיר כמו בכל יישוב במדינת ישראל) אנשים העוסקים בצרכי ציבור באמונה, בהתנדבות שלמה ללא קבלת כל גרוש. גם ההשוואה למועצה אזורית חוף אשקלון היא מגוחכת... במועצה אזורית חוף עזה היו יותר תושבים מאשר במועצה אזורית חוף אשקלון ולכן היא יותר גדולה. האתגרים הבטחוניים היחודיים שנגזרו כתוצאה מהתפוצצות תהליך אוסלו (אותו תהליך בו מן הסתם תמכו מירב וחבר מרעיה) והיותה של המועצה בעלת מבנה חריג בישראל בכך שהיא השתרעה על 3 תאי שטח מפוצלים זה מזה הצריכו מספר רב של עובדים מעבר למה שדרוש במועצה רגילה גם מחוץ לקו הירוק".

לבד מהנתונים אותם כותבת ארלוזורוב, מציין שטרנברג את הפרטים אותם היא מעדיפה שלא להזכיר. "היא מסתירה כמובן את האמת ולא מספרת על הייצוא החקלאי האדיר של גוש קטיף ועל היותו מפרנס ראשי של מאות משפחות בנגב המערבי החיות בערים וביישובים שבתוך הקו הירוק, לשם כך הייתי מאתגר אותה בהצעה בה היא תשווה את סך תרומתן לתוצר הלאומי הגולמי של מדינת ישראל של 2 המועצות, מועצה אזורית חוף עזה ומועצה אזורית חוף אשקלון, אין לי ספק שהממצאים יהיו מעניינים. (אם כי לא ברור לאור הכתבה הזו שכישוריה יעמדו לה במשימה)", חותם שטרנברג בעוקצנות.
(ש)
