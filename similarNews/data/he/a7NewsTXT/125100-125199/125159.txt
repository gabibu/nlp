

צה"ל מסתיר מידע על הברחת טילים נגד מטוסים לרצועת עזה, מאשים סא"ל במיל. מאיר אינדור (ארגון 'אלמגור) בעקבות דברי שר הבטחון וראשי אמ"ן כי כל הברחות הנשק לרצועה לא כללו נשק שובר שיוויון, כהגדרתם.

סא"ל במיל מאיר אינדור, איש ארגון נפגעי הטרור אלמגור מוחה בתוקף על הדברים שנאמרו בישיבת וועדת החוץ והביטחון. הארגון תובע מהכנסת לקיים דיון מיוחד אודות ההפרות המצריות והפלשתיניות של הסיכומים שקדמו להתנתקות.

"צה"ל מסתיר את היקף הסיכונים של המצב הקיים", אומר אינדור לכתבנו שמעון כהן. "צה"ל מנסה להפחית בחומרת הברחות כל הנשק לרצועת עזה. הופעת נציג אמ"ן תת אלוף קופרווסר בוועדת החוץ והביטחון הייתה ביזיון ליושרה הצה"לית. קופרווסר אמר שכלי הנשק אינם מפירים את האיזון האסטרטגי. באמירה אחת הוא מכחיש את הברחת טילי ה'סטרלה' נגד מטוסים ובאותו דיון ממש הוא מודה שכן הבריחו. מסתירים מאיתנו את הסיכון מטילי הכתף הללו בעוד שידוע שבימי מלחמת יום כיפור הטילים הללו היו אלו שהפרו את המאזן האסטרטגי של המצרים מולנו. מי שרוצה להכיר את הסיכון התפתלויותיו מהטילים הללו מוזמן לשאול את ההורים השכולים מאסון הנגמ"שים בציר פילדלפי. הנגמ"שים נפגעו הרי מטילים ששוגרו אליהם. ההתפתלויות של תת אלוף קופרווסר בוועדת החוץ והביטחון היום מצטרפות למידע אודות החלטת האלוף נווה להסתיר דיווחים על מעצרים כדי ליצור רושם של רגיעה ביטחונית. צה"ל הופך להיות המגן של כת ההתנתקות".

עוד אומר אינדור כי צה"ל מוסיף ומסתיר מידע גם בנוגע למתרחש בצפון השומרון. "פרשת הנוכחות הצבאית בצפון השומרון היא שערוריה. אמרו לנו לפני ההתנתקות שצה"ל נשאר להגן על האזור הזה, אבל כעת מתברר שהכניסה לשטחי A אסורה. כל מי שמעיין במסמכי ההתנתקות שהוסתרו מהציבור אבל נמסרו לאמריקאים יודע שהנתונים היו ידועים מראש, אבל צה"ל מעדיף להסתיר מידע ולהגן על כת ההתנתקות". בעקבות הדברים, כאמור, דורש אינדור דיון דחוף במציאות בה הפך צה"ל שאמור להיות מקצועי ואובייקטיבי לגורם פוליטי המגן על מדיניות הממשלה, כהגדרתו.


כתבנו בכנסת אריאל כהנא מזכיר כי במהלך דיון בוועדת החוץ והבטחון אמר שר הביטחון שאול מופז כי האנרכיה שהשתררה בציר פילדלפי בימים הראשונים שלאחר נסיגת ישראל היא "דבר חמור מאוד" ו"פשלה".

כאמור, בישיבה דיווחו מופז וקציני אמ"ן, ובראשם תא"ל קופרווסר כי "כמויות הנשק שהוברחו לרצועה היו גדולות מאוד". מדובר על רובים, כדורים וחומרי נפץ מסוגים שונים. חרף ההיקפים הגדולים אמר מופז כי "לא מדובר בנשק המפר את האיזון ברצועה". יצויין כי הסקירה הביטחונית התייחסה לנעשה מעל פני האדמה ולא נגעה כלל במתרחש מתחתיה, כלומר במנהרות, שאת ההברחות דרכן היו המצרים אמורים להפסיק.

בתגובה לדברי מופז אמר יו"ר ש"ס אלי ישי כי "כל נשק הוא שובר שוויון. גם רובה ציידים אחד יכול להרוג. המצב שנוצר מסוכן מאוד ומעלה חששות כבדים כיצד אפשר יהיה למנוע הברחות נוספות בעתיד". יו"ר הועדה, יובל שטינייץ, אמר כי ". ראש הממשלה ושר הביטחון העדיפו להתפתות להבטחות של מובארכ ועומר סולימאן והתעלמו מהאזהרות שלנו. יש לשנות מן היסוד את כל המדיניות כלפי המצרים. מצרים ולא איראן הוא סוריה עומדת בראש המהלכים הדיפלומטיים נגדנו. הגיע הזמן להפסיק את מדיניות הלחי השניה כלפי מצרים".

רן כהן, ממרצ, טען כי "נכון עשתה שישראל שהוציאה את חייליה מפילדפי מוקדם מן המתוכנן. אם היו ממתינים שבוע נוסף הדבר עלול היה לסכן את חיילי צה"ל במקום".
(ש)
