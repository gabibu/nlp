

עקורי כפר דרום נדרשים על ידי המדינה להתפצל ולהשתכן בשני בניינים שונים באיכות נמוכה מזו שדובר בה עד לא מכבר. ההחלטה מנוגדת להבטחות שנמסרו לעקורים שמקווים כי ניתן יהיה לבטלה בסיוע מנכ"ל משרד רה"מ.

למתיישבי כפר-דרום עדיין לא ברור להיכן יעברו. בפגישה שקיימו אתמול (ג') נציגי היישוב עם המשנה ליועץ המשפטי לממשלה, דנה שרית, היא עמדה על דעתה כי בבנין "מגדלי אייל" באשקלון, שוועדת הכספים קבעה כי יירכש עבור עקורי כפר-דרום, יירכשו רק הדירות הגדולות, עבור משפחות מרובות ילדים.

לעומת זאת עבור משפחות קטנות יותר תשכור המדינה דירות בבנין "קו רקיע", לא הרחק מהבנין השני, שיועד עבור מתיישבי נצרים לפני שאלו החליטו לעבור לנגב. בבנין זה הדירות קטנות יותר, ופחות נוחות מאשר ב"מגדלי אייל".

כתבנו חגי הוברמן מסביר כי משמעות המהלך היא שבניגוד להבטחות קודמות, מתיישבי כפר דרום יפוצלו בין שני בתים, כאשר באחד מהם הדירות פחות נוחות.

אנשי כפר-דרום מקווים כי מנכ"ל משרד ראש-הממשלה אילן כהן, ישכנע את היועץ-המשפטי לממשלה לסגת מדרישתה של סגניתו. גורם פוליטי בכיר, המעורה במעשה, אמר לכתבנו חגי הוברמן כי אין כל בסיס לדרישתה של המשנה ליועמ"ש, בייחוד אחרי שהיועץ המשפטי בעצמו אישר לפני כחודש את העיסקה.

תחילה טענה המשנה ליועמ"ש כי לא ניתן לרכוש את הבנין בגלל חריגות בניה. כשהתברר כי ניתן לפתור את הבעיה בסיכומים בין הקבלן לבין מהנדס עיריית אשקלון, החלה הגב' שרית לטעון לגבי המחיר, גם אחרי שהחשב הכללי באוצר אישר את העיסקה, וועדת הכספים אישרה את גיוס הסכום. "זה לא נושא משפטי אלא ענין כלכלי שאינו מעניינה של המשנה ליועץ המשפטי לממשלה", אומר הגורם הפוליטי.
