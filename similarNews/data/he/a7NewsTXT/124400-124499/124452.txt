

בתגובה לנתוני גידול העלויות של מוצרי הנפט אומר נשיא איגוד לשכות המסחר, אוריאל לין, כי על מדינת ישראל לחזור למדיניות הלאומית של שימור אנרגיה ולשימוש באנרגיות חלופיות והקמת תשתיות לשימוש בגז טבעי.


העלות של מוצרי נפט למשק הישראלי גדלה מ- 2.7 מיליארד דולר בממוצע בשנת 04' ל- 5.8 מיליארד דולר היום. מדובר בגידול של 115% המהווים 3.1 מיליארד דולר המהווים % 2.6 מהתמ"ג. לדברי נשיא איגוד לשכות המסחר משקף הגידול העצום בעלות למשק את עליית המחירים לחבית נפט מכ-30$ בממוצע בשנת 04' לכ- 65$ כיום.

לין, שכיהן בעבר גם כמנכ"ל משרד האנרגיה ויו"ר ועדת האנרגיה בכנסת, דרש משר התשתיות הלאומיות, בנימין בן-אליעזר, להוביל מחדש מדיניות לשימור אנרגיה ולשימוש במקורות אנרגיה חליפיים לנפט הגולמי.

"נוכח תוספת העלויות במחירי הדלק הגולמי, מדינת ישראל חייבת לחזור למדיניות הלאומית של שימור אנרגיה, בכלל זה, צמצום צריכת החשמל, שימוש באנרגיות חלופיות והקמת תשתיות לשימוש בגז טבעי", אמר לין.

מבדיקה ראשונית של איגוד לשכות המסחר עולה כי כתוצאה מיישום מדיניות מתונה של שימור אנרגיה, המשק יחסוך לפחות כ- 200 מיליון  בשנה בעלויות חשמל בלבד. נתון זה משקף חסכון של כ- 5% בצריכת חשמל לכלל המשק, ולא כולל את החיסכון למשק מצמצום בצריכת דלק לשימושים אחרים, למשל תחבורה וחימום.

נשיא לשכות המסחר הוסיף כי המעבר לשימוש בגז ליצור חשמל בודאי יוזיל את העלויות ובודאי יקטין את התלות של המשק בדלק. "העובדה שבשנים האחרונות מחירי הדלק נמצאים בקו עלייה מתמיד, מחייבת היערכות מחודשת של המשק. זאת כדי למנוע לחצים אינפלציוניים, העלאת שיעורי הריבית במשק, והקטנת ההכנסה הפנויה של הצרכנים הפרטים והעסקיים במשק", אמר.

