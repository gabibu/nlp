

"מסיבה בלתי ברורה מסרבים שלטונות מצרים לאפשר העברת לולבים למדינת ישראל מאל עריש, מה שיגרום למחסור חמור של לולבים בחג הסוכות ולעלייה תלולה במחירי הלולבים לקראת סוכות", מזהיר היום ח"כ שאול יהלום.

במכתב ששלח ח"כ יהלום לשרי החוץ והחקלאות כותב ח"כ יהלום כי המקור העיקרי ללולבים בארץ הוא אל עריש שבמצרים שממנה מגיעים מאות אלפי לולבים לא"י, "סירוב שלטונות מצרים עלול למנוע את קיום המצווה ומשפחות רבות לא יוכלו לעמוד בהוצאה הצפויה בעקבות עליית המחירים".

בראיון לערוץ 7 אמר ח"כ יהלום לכתבנו ידידיה הכהן כי מאיר מזרחי, הממונה מטעם משרד החקלאות על החי והצומח, אמר לאחרונה כי לא נמצאה עד כה הדרך לעקוף את הבעיה מה שגרם לשיגור המכתב לשרי החוץ והחקלאות, "אנו נמצאים כעת ביחסי שלום עם מצרים ולכן אני מאמין שהתערבות שרי החוץ והחקלאות תוכל לפתור את הבעיה, אך באם לא נמצא בבעיה קשה לקראת חג הסוכות, מכיוון שיבוא ממדינה אחרת איננו אפשרי מפני ההגבלים הבריאותיים הכרוכים ביבוא חקלאי ממדינות אחרות".

