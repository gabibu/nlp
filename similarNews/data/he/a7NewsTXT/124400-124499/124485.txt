

נסללה הדרך לאישור תכנית "דרך היין" במועצה האזורית רמת נגב. התוכנית מבטיחה מעבר חופשי של הציבור ושימוש תיירותי בשטחי החוות.



ועדת המשנה לנושאים תכנוניים עקרוניים של המועצה הארצית לתכנון ולבניה (הולנת"ע) בראשות מנהל מינהל התכנון, האדריכל שמאי אסיף דנה בהתנגדויות לתכנית המתאר המחוזית החלקית לדרך היין במועצה האזורית רמת נגב. החלטת הועדה התקבלה לאחר דיון ארוך וברוב גדול (12 תומכים, 2 מתנגדים ונמנע אחד).

מטרת התכנית הינה לפתח את מרחב "דרך היין" לאורך כביש מס' 40 בין באר שבע דרך שדה בוקר לכיוון מצפה רמון, כביש מס' 222 ממשאבי שדה ועד רביבים, וכביש מס' 204 לכיוון ירוחם ועד דימונה, בתחום המועצה האזורית רמת נגב. התכנית מפתחת את מרחב "דרך היין" לשימושים תיירותיים-חקלאיים תוך קביעת הוראות לשימורו ולפיתוחו של מרחב זה ולהקמה של עד 30 חוות תיירותיות חקלאיות.

לדעת חברי הועדה תוסיף תכנית "דרך היין" למגוון האטרקציות התיירותיות באזור, ויש בה משום תרומה נוספת לכושר המשיכה לתיירות פנים וחוץ, לחשיפת האזור למטיילים ובסופו של דבר גם תרומה לנוף ולסביבה. עם זאת, ביקשה הועדה להוסיף לתכנית שורה של מגבלות, אשר יבטיחו את הפריסה והשילוב הנופי-סביבתי הנכון ואת התנאים שיבטיחו פגיעה מינימאלית בשטח הפתוח לצד הפעילות התיירותית.


במהלך דיוניה התייחסה הוועדה, ודחתה מספר סוגיות שהועלו בפניה:
לעניין החשש של התפתחות ישובים מסביב למבני החווה התיירותית חקלאית   הובהר כי התכנית תגביל את הבניה ולא תאפשר את פיתוחם של ישובים.

לעניין הפגיעה בנוף - הועדה השתכנעה שהרצועה לאורך הכבישים היא שטח מופר (לא טבעי) בחלקו הגדול, בגלל תשתיות שונות, וכי הטיפול הנופי חקלאי יוכל אף להסדיר את המפגעים הנופיים הקיימים וליצור חוויה נופית-תיירותית משולבת. התכנית צפויה להבטיח מעבר חופשי של הציבור ושימוש תיירותי בשטחי החוות.

לעניין הטענה לפגיעה באוכלוסיית הבדואים ולטענת האפליה נקבע כי התכנית איננה פוגעת בקרקעות הנמצאות בתביעת בעלות או משמשות את הבדואים, וכל התשתיות להסדרת ההתיישבות הבדואית נמצאות מחוץ לתחומה.

הוועדה קבעה בדיוניה כי אמנם, כאמור, אין היא רואה באישור התכנית משום פגיעה בציבור הבדואי, אולם עדיין קיים צורך במתן פתרונות לחלק מהפזורה הבדואית, אשר עתידה להיות מוסדרת בעיקר מצפון וממזרח לדרך היין. עם זאת, נאמר בדיונים "בשנים האחרונות אושרה הקמתן של כ-9 ישובים בדואים וביניהם גם מקבצי ישוב שלמים בהיקפים גדולים ובשטח של אלפי דונמים המסדירים את יישוב הבדואים בדיעבד".

כעת צפויה התכנית להגיע לדיון במועצה הארצית. המועצה ביקשה להציג בפניה את ההסדרים הקניינים שיבטיחו במדויק את מטרות התכנית.
(ש)
