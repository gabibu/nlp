

בית החולים בילינסון מבקש להרגיע את הציבור לאחר מותו של תורם הכליה, זמן קצר לאחר ניתוח ההשתלה. "השתלת כליה היא פרוצדורה מוכרת. שיעור הסיכון לתמותה לתורם אינו עולה על 1 ל-3,000 ניתוחים".

בלילה שבין יום שני ושלישי נפטר תורם כליה, בן 38, שעבר ניתוח להשתלת כליה לחברו. התורם נפטר שעות אחדות לאחר הניתוח. הרופאים שביצעו את הניתוח הבהירו כי הוא עבר בהצלחה שכן התורם והמושתל שוחחו ביניהם זמן קצר לאחר ביצוע הניתוח, אודות שמחתם על הצלחת הניתוח.

הרופאים מתארים בדיקה שבוצעה בתורם לאחר סיום הניתוח ובה העלו הבדיקות הרפואיות כי כלי הדם מתפקדים כיאות ואין כל בעיה נראית לעין. למרות כל זאת, כשעה וחצי לאחר הבדיקה האחרונה, שלא העלתה כל חשש לבריאותו, נפטר התורם.

מושתל הכליה, חברו של הנפטר, התבשר אודות פטירת חברו על ידי קרובי משפחתו רק אתמול בשעות הבוקר, ומירר בבכי.

במערכת הבריאות בארץ עולה חשש כי המקרה הנדיר יפגע בנכונות, המצומצמת ממילא, של תורמים פוטנציאלים לבצע את מהלך התרומה. בית החולים בילינסון, בו בוצע הניתוח, הבהיר כי "השתלת כליה מתורם חי היא פרוצדורה מוכרת מזה עשרות שנים. מדובר בניתוח ידוע ובטוח המתבצע במרבית מדינות העולם. שיעור הסיכון מתמותה לתורם לאחר ניתוח נמוך ביותר ואינו עולה על 1 ל-3,000 ניתוחים. במרכז הלאומי להשתלות לא נרשם בעבר אירוע דומה, כאמור, מדובר באירוע נדיר".

במשרד הבריאות אומרים כי אירוע פטירת התורם ייבדק. הבוקר מדווח בגלי צה"ל כי תרומת הכליה בוטלה לפני מספר ימים בשל תקלות שהתגלו לאחר שהחל הליך ההשתלה. בבילינסון אומרים שהתקלה נבדקה והוחלט לקיים את הניתוח מאוחר יותר.

יצוין כי בישראל מבוצעות מדי שנה כשבעים השתלות מתורמים חיים. כשבעים אחוזים מהן נעשות במציאת תורם בתוך המשפחה.
(ש)
