

בכירי הליכוד מתייחסים בבוז לקבלת הפנים האוהדת אותה מקבל ראש הממשלה באו"ם. יו"ר הכנסת ריבלין אומר: שרון מתקבל כך בגלל שעזב את הליכוד. נתניהו: שרון מוסר שטחים תמורת שטיחים.


ראש הממשלה צפוי להיפגש היום עם נשיא ארצות הברית ג'ורג' בוש ועם נשיא רוסיה ולדימיר פוטין. זאת במסגרת האירועים לציון שישים שנה לקיומו של האו"ם.

לבד משתי פגישות אלה צפוי ראש הממשלה להיפגש עם ראשי מדינות נוספים כתורכיה וקטאר. כמו כן צפוי שר החוץ סילבן שלום, המתלווה לשרון, להיפגש עם ראשי מדינות רבים מרחבי העולם. מנהיגי המדינות הבהירו, איש איש בדרכו, כי הם רואים בהתנתקות אותה ביצע שרון מהלך אמיץ וחשוב הסולל בפני שרון דרך ללב הקונצנזוס הבינלאומי. שרון מוצג בניו יורק כמנהיג המבוקש ביותר לפגישות עם ראשי מדינות מרחבי העולם, בהם גם כאלה שאינן מקיימות יחסים דיפלומטיים מלאים עם ישראל.

לעומת יחס מחבק זה, לו זוכה שרון בניו יורק, מתייחסים בכירי הליכוד לחיבוק זה בבוז. המועמד להנהגת הליכוד, חבר הכנסת בנימין נתניהו מזלזל בשטיחי הטרקלינים בניו יורק, שם מתקבל ראש הממשלה בזרועות פתוחות, ואומר ששרון "מוסר שטחים תמורת שטיחים". לדבריו במהלכיו קובע שרון את הסיסמא הזו ומתווה את דרכה המדינית של ישראל ובה ישראל נותנת שטחים תמורת כלום. יושב ראש הכנסת, ראובן ריבלין, מתייחס לאפשרות שראש הממשלה ינצל את קבלת הפנים החמה בארצות הברית לצורכי תעמולה בתוככי הליכוד. ריבלין קובע ששרון זוכה ליחס זה אך ורק מפני שנטש את דרכו של הליכוד. חבר הכנסת דוד לוי גם הוא אינו מתרשם מהיחס הבינלאומי לשרון ואומר שמאז ומתמיד העולם אוהב את מנהיגי ישראל כשהם מוותרים ומתקפים בפני הלחץ הבינלאומי.

ראש הממשלה ינאם בפני מליאת האו"ם מחר בשעה 20:00 (שעון ישראל) וינאם בעברית. להערכת פרשנים נועד נאומו של שרון בעיקר לאוזני מתפקדי הליכוד לקראת כינוס המרכז ימים אחדים לאחר שישוב לישראל.
(ש)
