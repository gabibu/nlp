

המרכז הפלשתיני-בריטי לזכויות האדם ומשרד עורכי הדין היקמן ורוז דורשים מממשלת בריטניה לפתוח בחקירה שתחשוף מי הדליף לישראל על הכוונה לעצור את האלוף במיל. אלמוג ואפשר לו להמלט מציפורני התביעה הבריטית.

המרכז הפלשתיני-בריטי לזכויות האדם ומשרד עורכי הדין היקמן ורוז דורשים מממשלת בריטניה לפתוח בחקירה שתחשוף מי הדליף לישראל על הכוונה לעצור את האלוף במיל. אלמוג ואפשר לו להמלט מציפורני התביעה הבריטית. כמו כן דורשים כי השגריר הישראלי ייחקר או לחילופין יוחזר ארצה.
כזכור מעצרו של אלמוג נמנע כאשר השגריר עלה על המטוס והזהיר אותו מפני מעצרו. אלמוג שב ארצה.

כתבתנו רותי אברהם מוסרת כי המרכז דורש ממשרד החוץ הבריטי לחקור את השגריר הישראלי תוך ויתור על חסינותו הדיפלומטית, או לחילופין לדרוש את החזרתו לארץ ביחד עם כל מי שהיה מעורב בפרשה.

לטענת המרכז הפלשתיני לזכויות האדם, היקמן ורוז התלונה שהוגשה לידי משטרת בריטניה מלווה בראיות הקושרות את אלמוג לכאורה למעורבות ב'פשעי מלחמה'. בין היתר מואשם אלמוג באחריות לביצוע "הרס ונטון" הרס בתים ברפיח, המוגדר עפ"י אמנת ז'נבה כ'פשע מלחמה'. כמו כן הם מבקשים להעמיד את אלמוג לדין ב'אשמת' הריגת נוהה וקרי אל-מקדמה שהיתה בחודש התשיעי להריונה, ובהריגתו של מוחמד עבד אל מקדמה. האשמה נוספת שעליה מבקשים להעמידו לדין היא מעורבות לכאורה ב"רצח המוני" של 15 פלשתינים ובפציעתם של 150 במהלך הפצצת ביתו של בכיר החמאס שחאדה.

עוד טוענים במרכז כי בידיהם ראיות הקושרות את אלמוג לפשעי מלחמה נוספים, אך כדי להעמידו לדין בגינם נדרשת השלמת חקירה שאמורה היתה להתקיים עם מעצרו. הם תובעים כי התנהגותה של המשטרה שלא עצרה את אלמוג על המטוס תיחקר וגם האפשרות שניתנה לפקידים ישראליים לעלות ולהזהיר את אלמוג.

יש לציין כי אישים ישראליים נוספים צפויים לסכנת מאסר אם ינחתו על אדמת אירופה בשל תלונות דומות שהוגשו נגדם. בין האישים הרמטכ"ל, דן חלוץ, הרמטכ"ל לשעבר משה יעלון, השר בנימין בן אליעזר, הפרקליט הצבאי הראשי פינקלשטיין ומי שמכהן היום כשופט בית המשפט העליון, אליקים רובינשטיין.

עו"ד דניאל מחובר, המשמש כראש המדור לזכויות האזרח בהיקמן ורוז, הוא ישראלי לשעבר שהוביל את המהלך המשפטי נגד אלמוג וייסד כבר בשנת 98 את ארגון 'עורכי דין למען זכויות הפלשתינים'. מחובר הוסמך למשפטים במסגרת תכנית הכשרת משפטנים לזכויות האזרח באוניברסיטת אינדיאנה.
