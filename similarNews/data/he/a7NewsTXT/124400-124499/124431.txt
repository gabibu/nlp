

חברת החשמל החלה השבוע בניסוי של שריפת פחם ייחודי אקולוגי , מסוג ADARO , הפחם שהובא מאינדונזיה הנחשב לידידותי ביותר לסביבה.

חברת החשמל החלה השבוע בניסוי של שריפת כ- 162,000 טון פחם ייחודי מסוג ADARO, באתרי תחנות הכוח של החברה: 'רוטנברג' באשקלון, ו'אורות רבין', בחדרה. היתכנות השימוש בפחם זה נבדקה במעבדה באוניברסיטת באר שבע, במתקן פיילוט. בעקבות הצלחת בדיקת ההיתכנות, מועבר הפחם לבדיקה ביחידות הייצור עצמן.

בחברה מסבירים כי פחם זה, המיובא לראשונה מאינדונזיה, נחשב ידידותי ביותר לסביבה בשל תכולת גופרית ואפר נמוכה מאוד.

בחברת החשמל אומרים ש"מדיניות חברת החשמל לרכישת פחם, תומכת ברכישת פחם שתכולת הגופרית והאפר בו נמוכה ככל שניתן, והחברה מממשת את מדיניותה זו, באמצעות חיפוש מתמיד אחר פחם איכותי כזה ובחינתו במתקני פיילוט וביחידות הייצור"

תכולת הגופרית בפחם ADARO, עומדת על 0.1% לעומת ממוצע שנתי של 0.62% באתר רוטנברג ו- 0.43% באתר אורות רבין. כמו כן, תכולת האפר נמוכה ועומדת על 1-2%, בהשוואה לממוצע השנתי של 8% -10%.

בחברת החשמל מדגישים, כי מטרת הניסוי של שריפת הפחם המיובא מאינדונזיה, שיימשך מספר ימים בכל אתר, היא לבדוק את היתכנות השימוש בפחם הנחשב לאיכותי ונקי ביותר, כאמצעי להפחתת התלות במערכת ה- FGD (מערכת הסולקנים לצמצום פליטת תחמוצות גופרית), למקרה של תקלה מתמשכת במערכת זו.

יצוין כי תכולת הגופרית הנמוכה מאוד, מאפשרת להפעיל את יחידות הייצור שבתחנה, ללא הפעלת מערכת הסולקנים ( FGD), וזאת, מבלי לפגוע באיכות האוויר. בפחם בו עושה שימוש חברת החשמל כיום, כמעט ולא ניתן להפעיל את יחידות הייצור שבתחנה ללא הפעלת הסולקנים.

כמו כן, נמסר כי לבד מההיבט של בחינת תכולת הגופרית הנמוכה, פליטות הגזים מהארובות, והפסקת יחידות הסולקנים, תבחן החברה במהלך הניסוי, יתרונות תפעוליים נוספים הנובעים משימוש בפחם זה כגון: שימוש מינימאלי במנשפי פיח, הקלה בעומס עבודה במערכות סילוק אבק, וכן יתרונות בשינוע, טחינה, והזנה לדוד.

מנהל אגף הייצור בחברת החשמל, יעקב (יאשה) חאין, אומר כי ניסוי זה מהווה חלק ממדיניותה של החברה לשיפור ובחינת האמצעים המסייעים לשיפור איכות הסביבה. "ייצור החשמל בישראל מצריך השקעה רבה באמצעי פיתוח וייצור מן המתקדמים והמורכבים בעולם. במקביל, אנו משלבים בתהליך ייצור החשמל אמצעים טכנולוגיים ואחרים, לשיפור איכות הסביבה. פחם זה נחשב למוביל באיכותו ובתרומתו לסביבה נקייה ואיכותית. אנו נמשיך בחיפוש אחר סוגי פחם נוספים ידידותיים לסביבה".
(ש)

