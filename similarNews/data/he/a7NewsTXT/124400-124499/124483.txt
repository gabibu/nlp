

יו"ר דירקטריון נמלי ישראל דן תיכון קובע כי "אם מטרת הרפורמה היתה רק להפריד בין הנמלים  אזי היא הצלחה. אם מטרתה היתה ליצור תחרות אמיתית בין הנמלים- הרי שנכון לעכשיו היא אינה סיפור הצלחה".


"הנמלים היו צריכים לעבור טלטלה ורפורמה, אך לא זו הטלטלה והרפורמה שרציתי. אם מטרת הרפורמה בנמלים היתה להפריד בין הנמלים אזי היא הצלחה. אם המטרה היתה ליצור תחרות אמיתית בין הנמלים, הרי שנכון לעכשיו הרפורמה אינה ספור הצלחה". כך אמר אתמול דן תיכון יו"ר דירקטוריון חברת נמלי ישראל, בכנס של אית"ל, ארגון ישראלי לתובלה ולוגיסטיקה, בהרצאה שנשא על תוצאות הרפורמה בנמלים.

תיכון הוסיף כי אם מטרת הרפורמה היתה להעביר מתפקידם את מנהלי הנמלים, ולמנות במקומם יו"רים, מנכ"לים ודירקטוריונים מנופחים, אנשי מנגנון רבים, ומכוניות מפוארות, אזי היא הצליחה. "בתקופה שלפני הרפורמה כבר היתה קיימת תחרות חלקית בין הנמלים. מנהלי נמלי אשדוד וחיפה התחרו ביניהם על איכות השירות, כמות המטענים וזמן המתנת האוניות, והיום התחרות היא עדיין בשוליים ואין הישגים משמעותיים".

תיכון סיפר שביקר בסין הקומוניסטית והוא מלא הערצה לנמליה - שם הנמלים עברו רפורמה רצינית - הרציפים הופרטו ויש תחרות אמיתית. "בישראל המצב שונה, הפרדה אינה הטלטלה ומהות הרפורמה שהיתה צריכה להיעשות. אני תוהה אם ברפורמה בצורתה הנוכחית לא נסוגונו , ואני חושש שהפער בין נמלי ישראל לנמלים בעולם דווקא הולך ומתרחב ולא מצטמצם".

לדברי תיכון הדרך היחידה לשבור את מונופול הנמלים היתה צריכה להיות על ידי העברת נמל היובל לידיים פרטיות ובכך ליצור אלטרנטיבה לנמלים הקיימים - דבר שלא קרה. "פעם בדור קמה הזדמנות לבצע רפורמה על אף "מלחמת העולם" שניהלו העובדים, נמל היובל היה צריך להימסר לגוף שלישי , כי בכל מקרה המאבק של העובדים והנזקים כבר נעשו. אם היה נמל שלישי היתה נוצרת תחרות אמיתית. בשנה האחרונה לפני הרפורמה- רשות הנמלים שמרה על נמל היובל ולא נתנה לאנשי נמל אשדוד דריסת רגל, שכן הכוונה היתה להפריט את נמל היובל ולמסור אותו לידיים פרטיות" אמר.

"נפגשנו עם נציגי הבנק העולמי והצגנו את מבנה הרפורמה, והם פשוט לא הבינו מה עשינו. מאיפה מצאתם את התוכנית והמבנה הזה שאלו? כשאני קורא את החוק אני לא בטוח שהמחוקק הציב מטרות נכונות". בהתייחסו לרפורמה בתעריפים אמר תיכון "המשתמשים והתעשיינים חולמים על הפחתת תעריפים, אבל אם יפחיתו תעריפים חברות הנמל תפשוטנה רגל" .

תיכון סיכם ואמר עוד "איננו הולכים בכיוון הנכון. החמצנו הזדמנות ענקית אך לא מאוחר מדי. ניתן לשבת ולראות כיצד מתקנים את המצב" .
(ש)
