

חבר הכנסת אורי אריאל דורש לפתוח בחקירה נגד המעורבים בהעברת תקציבי עתק למערכת הביטחון ללא בקרה תקציבית כמתחייב בחוק. התקציבים הועברו תוך הבנות חשאיות בין רה" למשרדי הביטחון והאוצר.

חבר הכנסת אורי אריאל פנה ליושב ראש וועדת החוץ והביטחון, חבר הכנסת יובל שטייניץ, בדרישה לפתוח בחקירה נגד המעורבים בהליך בו הועברו תקציבי עתק בגובה של כשני מיליארד שקלים למערכת הביטחון. זאת מבלי להעביר את התקציב לאישורה של וועדת החוץ והביטחון כמתבקש בחוק.

הגורמים לעברם מפנה אריאל אצבע מאשימה הם ראש הממשלה וראשי משרדי האוצר והביטחון.

בשיחה עם כתבנו שמעון כהן מבהיר חבר הכנסת אריאל כי דרישתו לפתוח בחקירה מקורה בדו"ח מבקר המדינה. בדו"ח זה קובע המבקר כי אמנם "על דעת ראש הממשלה מסוכמים אחת לשנה שינויים במסגרת הביטחון, בנוסף ומעבר לסכום התקציב הביטחון שאושר בחוק התקציב", אולם למרות נוהג חוקי זה הרי ש"בביקורת עלה כי במקביל לאישור חוק' התקציב השנתי בכנסת, הושגו הבנות בין ראש הממשלה, משרד האוצר ומשרד הביטחון בנוגע למתן תוספות ניכרות לתקציב הביטחון". מבקר המדינה הקפיד לציין בדו"ח שפרסם שתוספות אלה, עליהם הסכימו שרון ומשרדי האוצר והביטחון "לא הוצגו לממשלה ולכנסת בדיונים לאישור חוק התקציב השנתי".

לדברי חבר הכנסת אריאל יכולה להגיע חקירה שכזו גם לאפיק פלילי שכן "אי אפשר שמכולת תנהל שתי קופות, וכך גם מדינה".

כבר בדו"ח שפרסם קבע המבקר כי התנהלות זו יצרה מצב בו בעוד הממשלה קיבלה החלטות אודות הקיצוץ הצפוי בתקציב הביטחון הרי שבהחבא "הובטחו וניתנו תוספות לתקציב הביטחון לאותה שנה".

חבר הכנסת אריאל אומר כי עד כה לא קיבל את תגובתו של יושב ראש וועדת החוץ והביטחון לדרישת החקירה, אולם במידה ותימשך התעלמותו של שטייניץ בכוונתו לפנות לוועדת תקציב הביטחון בראשותו של חבר הכנסת שוחט, או לוועדה לביקורת המדינה, שם ידרוש את פתיחת החקירה. לדבריו לא ייתן לדבריו החמורים של מבקר המדינה להתמוסס ללא טיפול וחקירה מתבקשים.
(ש)
