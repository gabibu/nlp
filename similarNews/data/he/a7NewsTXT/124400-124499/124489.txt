

חברת 'מקורות' העבירה לרשות הפלשתינית את כל מתקני המים מהאזורים שנעקרו. זאת בהתאם להחלטת הממשלה. המתקנים הועברו ללא תשלום מצידה של הרש"פ.

(צילום אילוסטרציה)

מנכ"ל חברת "מקורות", רונן וולפמן, הודיע היום (ג') כי החברה העבירה לידי הרשות הפלשתינית את כל מתקני המים. לדבריו "כל המתקנים הועברו במצב של עבודה מלאה ובאיכות תחזוקה מעולה".

לכתבנו שמעון כהן נמסר מחברת מקורות כי את ההחלטה על מסירת מתקני המים קיבלה ממשלת ישראל והעבירה את ההוראה לביצוע לראשי החברה. "הביצוע היה מילוי הוראת הממשלה", אומרים בחברה ומבהירים כי הרש"פ לא שילמה על המתקנים.

מנכ"ל החברה הוסיף כי ההתארגנות הראשונית של "מקורות" נערכה בהתאם להנחיות כלליות שנתקבלו מהמועצה לביטחון לאומי כבר לפני כשנה, בפגישות בהשתתפות נציב המים ונציגי חברת "מקורות". וולפמן הוסיף כי "מקורות" הכינה תיקי עבודה עם מסמכים הנדסיים ותחזוקתיים לכל המתקנים שהושארו. בנוסף הכינה "מקורות" תוכניות פעולה כלליות לכל המתקנים ומסמכי תוכניות המתקנים. אלה ומסמכים נוספים נמסרו לידי ההנהגה הפלשתינית

מהנהלת החברה נמסר עוד שפעילות "מקורות" לקראת יישום החלטת הממשלה כללה את פינוי המתקנים והתקנים ניידים עוד בטרם ימי העקירה עצמם.

יצוין כי חברת 'מקורות' העבירה למנהלת ההתנתקות את רשימת הציוד שנמסר על מנת לקבל מהמנהלת פיצוי. החברה הותירה בידי הרש"פ 29 קידוחים (מתוכם 5 הועברו למעשה בשנת 1995 וכן 3 לא פעילים), 5 תחנות שאיבה, 5 בריכות ו-40 קווי מים.

יצוין כי לבד ממסירת המתקנים ברצועת עזה מסרו אנשי 'מקורות' בשומרון לרש"פ שלושה קידוחים, 2 בריכות ו-12 קווי מים.

יצוין כי "מקורות" ממשיכה לספק לרש"פ כ-5 מיליון מ"ק לשנה לאזור רצועת עזה ועוד כ-32 מיליון מ"ק לשנה באזורי יהודה ושומרון.
(ש)
