

נפתח הכינוס החגיגי של האו"ם במלאת 60 להיווסדו. רה"מ עתיד לנאום היום בפני העצרת. ד"ר גולד: על שרון להזכיר בנאום את זכותנו על ירושלים המאוחדת. לדבריו, מנהיגי העולם "יודעים מתי כינוס מרכז הליכוד".

בבנין האו"ם בניו יורק נפתחה אתמול הישיבה החגיגית של עצרת האו"ם לרגל היווסדו לפני 60 שנה. רה"מ שרון צפוי לשאת דברים הערב בשעה 20:00 שעון ישראל בפני העצרת ונקבעו לו גם פגישות עם מנהיגים.

ד"ר דורי גולד מי שהיה בעבר שגריר האו"ם אומר בראיון ליגאל שוק בערוץ 7 כי בנאומו שרון צריך להזכיר לעולם את זכותה של ישראל לירושלים המאוחדת.

גולד אומר כי במעמדו של האו"ם חל פיחות והוא נמצא בבעיה קשה. לדבריו לפני כ 60 שנה ייצג האו"ם את תקווה עולם שאחרי מלחמת העולם השניה וכיום "זה או"ם שבו נחשפות כל כמה שבועות פרשיות נוספות של שחיתויות בעיקר סביב "נפט תמורת מזון" תכנית הומניטרית של 65 מיליארד דולרים שיועדה עבור העם העירקי אך למעשה 20 מיליארדים ממנה הגיעו לכיסו של סאדאם חוסיין. "אחד הסקנדלים הגדולים של התכנית היא שהאו"ם לקח חברה שוויצרית כדי לפקח ולמנוע הברחות של אמצעי לחימה ודברים נוספים דרך הגבולות לעירק, וזאת עפ"י החלטת האו"ם אך החברה לא עשתה את מלאכתה כראוי ואף שילמה כסף רב 'מהצד' לבן של מזכ"ל האו"ם קופי אנאן".

גולד אומר כי "ירח דבש" שנוצר לישראל עם האו"ם לאחר ויתורים מדיניים מחזיק מעמד בדרך כלל לא יותר מ 3 חודשים וכי גם כשלושה חודשים אחרי הסכמי אוסלו, האו"ם יזם שוב שורה של החלטות אנטי ישראליות לטובת הפלשתינים. אם יש 'פירות שלום' כתוצאה מההתנתקות, הם יחזיקו מעמד כאמור בערך שלושה חודשים. "באופן מסורתי כשישראל עושה ויתורים מיד לאחר מכן יש מגמה של מדינות מסוימות לחפש דרך להעלות את היחסים עם ישראל וזה מחזיק מעמד כמה חודשים עד למשבר הבא עם הפלשתינים, והשאלה הקשה עימה מתחבטת ישראל ועליה עובד משרד החוץ כל הזמן, במהלך נסיונו לשפר יחסים עם מדינות ערב ואיסלמיות, הוא כיצד ליצור רצף של יחסים. כלומר מתקיימים מגעים בדרגים נמוכים, וכשיש פריצת דרך בתהליך מדיני אפשר להעלות אותם לדרג של שר חוץ או רה"מ. אבל השאלה היא איך לשמור על יחסים עם מדינות חדשות גם אחרי ש"הפסטיבל נגמר" .

גולד מוסיף כי מנהיגי העולם מודעים להשפעת פגישותיהם על מעמדו של שרון במרכז הליכוד והם "אפילו יודעים את תאריך קיומו של כינוס המרכז". לפני הבחירות ב 96 אחרי 4 פיגועים קשים בי-ם ת"א ואשקלון, נערך לדבריו 'פסטיבל נגד הטרור' בשארם א-שייח ובהשתתפות מנהיגי אירופה, נשיא ארה"ב דאז קלינטון וגם שמעון פרס. "וקשה להבחין מה היתה המטרה של הועידה מלבד תמיכה במועמד אחד לראשות ממשלת ישראל. זו היתה תופעה בולטת". גולד מציין כי הפעם זה פחות בולט שכן מדובר במפגש מנהיגים לרגל 60 שנה לאו"ם ו"אם רה"מ שרון יגיע למרכז האו"ם כאשר מרבית המנהיגים שם, הוא ייפגש עימם".

גולד אומר כי נאומו של שרון בפני העצרת הוא הזדמנות בשבילו לשרטט את תפיסת עולמו ולהזכיר לעולם מהם האינטרסים הקרדינליים של ישראל. "זו הזדמנות להזכיר לעולם את זכויותינו בירושלים ולשמור על ירושלים המאוחדת, וכן לדבר על גבולות בני הגנה בהתאם להחלטת האו"ם 242."
