

3 תלמידי תיכון יקבלו את "אות רמון" ע"ש האסטרונאוט הישראלי הראשון, אילן רמון ז"ל על איכות, מצויינות ומנהיגות. הטקס יתקיים במעמד הרמטכ"ל, נשיא התאחדות התעשיינים, שרים, משפחת רמון ואנשי חינוך.

3 תלמידי תיכון יקבלו את "אות רמון" על איכות, מצויינות ומנהיגות, מטעם עמותת תעשידע - עמותת החינוך של התאחדות התעשיינים, משפחת רמון ומשרד החינוך.

הטקס יתקיים מחר, יום ה' 15 בספטמבר, במעמד הרמטכ"ל, דן חלוץ; נשיא התאחדות התעשיינים, שרגא ברוש; שרים, תעשיינים, משפחת רמון ואנשי חינוך. כך מסר יואב שלוש, יו"ר עמותת החינוך של התאחדות התעשיינים.

הזוכים באות רמון:

ענבל זוהר - תלמידת תיכון אהל שם ברמת-גן, מתנדבת בבתי אבות בחגים ומתנדבת בבתי ספר "ונצואלה" לילדים בעלי נכויות.

במסגרת ארגון LEAD (פיתוח מנהיגות צעירה) יזמה ענבל והקימה פרויקט קהילתי שבמסגרתו יוצאים מדי שבוע כ-20 בני נוער בני העדה האתיופית מפנימיית "מקווה ישראל" לפעילות של תרומה בקהילה. הפעילות כוללת הפעלת גמלאים בבתי אבות בחגים, הפעלת ילדים בעלי פיגור וילדים ממשפחות מצוקה.

אוהד שמש - תלמיד תיכון מקיף ד' באשדוד, מתנדב מזה שנתיים במתנ"ס העירוני במסגרת תכנית "בית חם" המעניקה תמיכה ועזרה לילדים מתקשים מרקע סוציו אקונומי נמוך, יוזם פעילות התנדבותית בבית הספר כמו שיפור חזות הסביבה ומתן עזרה לקשישים.

במסגרת ארגון LEAD הקים קבוצת הכנה לצה"ל עבור בני העדה האתיופית במסגרתה הם מקבלים עזרה ותמיכה פיזית ומנטאלית.

בן חרמון - תלמיד בקריית החינוך ע"ש דוד בן גוריון בעמק חפר, פעילותו התנדבותית כוללת הדרכה בתנועת נוער והכשרת מדריכים חדשים להדרכה בתנועה.


שמוליק וייס, מנהל העמותה לחינוך בהתאחדות התעשיינים הוסיף, כי שני תלמידים נוספים יקבלו בטקס ציון לשבח:

מקסים ברודט - מבאר שבע שיקבל צל"ש על פעילות התנדבותית הכוללת חונכות אישית, סיוע לתלמידים מתקשים, התנדבות בפרויקט להכנת כריכים לילדים ממשפחות מצוקה ועוד.

רבקה ווביה - מקרית גת יוצאת העדה האתיופית אשר פעילותה ההתנדבותית כוללת סיוע לילדים ממשפחות מצוקה, השתתפות בתכנית אימוץ וחונכות תלמידים חלשים בביה"ס, חניכת תלמידים אתיופים והדרכה בתכנית שח"ר, שמטרתה פיתוח מנהיגות צעירה בקרב יוצאי העדה.
(ש)
