

הוועדה לעובדים זרים של הכנסת התכנסה לדון בסוגיית העסקת עובדים זרים בישראל. ח"כ דני יתום הציע בישיבה להקים מאגר של עובדים זרים המתמחים בסיעוד ושוהים בארץ על מנת לחסוך את דמי הבאת עובד חדש מחו"ל.



במהלך ישיבת הועדה לעובדים זרים של הכנסת שנערכה אתמול הציע יו"ר הוועדה, ח"כ דני יתום לבחון הקמת מאגר של עובדים זרים חוקיים המתמחים בתחום הסיעוד ושוהים בארץ וכך יוכלו הנזקקים לבחור מתוכם עובד ולא יאלצו להוציא מאות שקלים על עובד חדש.

כתב INN איציק וולף מוסר כי הצעתו של יתום באה על מנת לפתור את המצוקה של מעסיקים שהעובדים הזרים שלהם "ברחו" בשל קושי העבודה או חוסר התאמתם לנזקקים אותם היו אמורים לסעוד. בגין הבאת עובד חדש מחו"ל על הנזקק לשלם סכום של מאות שקלים אשר ייחסך ממנו אם אכן יוקם מאגר של עובדים זרים שעוסקים בסיעוד שכבר נמצאים בישראל.

"על המדינה לבנות מסגרת שתאפשר העסקתם של עובדים אלה בקדימות על הבאת עובדים חדשים", אמר ח"כ יתום והדגיש כי תחום הסיעוד הוא הרגיש והחשוב מכולם בנושא העובדים הזרים משום שעוסקים בטיפול ישיר באנשים ובסיוע לנזקקים.

בישראל נמצאים כיום כ 34,000 עובדים זרים חוקיים בתחום הסיעוד ולפי נתוני משרד האוצר שנמסרו בוועדה, ישנם עוד כ 12,000 עובדים זרים שעזבו את תחום הסיעוד וכתוצאה מכך איבדו היתר עבודתם והפכו ללא חוקיים.

