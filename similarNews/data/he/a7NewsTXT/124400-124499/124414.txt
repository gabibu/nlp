

פסנתרן יהודי ניצול שואה יקיים קונצרט תמיכה בהפגנות הערבים והשמאל הקיצוני נגד גדר ההפרדה בכפר בילעין.

להפגנות המחאה האלימות שמקיימים ארגוני השמאל והערבים בכל יום שישי, במחאה על הגדר בבילעין יצטרף השבוע יעקב אלגרו פסנתרן ניצול שואה שירד מישראל בשל "תחושה של חוסר נחת מהתפתחות החברה הישראלית לכיוון של לאומנות וחוסר סובלנות", כך מדווחת כתבתנו רותי אברהם. לדבריו הוא מבקש להביע את תמיכתו ואת הזדהותו "עם כל מי שסובל מאי צדק" באמצעות קונצרט ליד דחפורי צה"ל ובין היתר בכוונתו להשמיע קטעים משופן שוברט ובטהובן.

ארגוני השמאל הקיצוני העומדים מאחורי ההפגנות, טוענים כי הגדר 'גוזלת' את אדמות הכפר לצורך התרחבות 'ההתנחלות' קרית ספר.

את הפסנתר שעליו ינגן אלגרו ושכבר הובא לכפר, תרם השחקן יוסי פולק. ע"פ התכנית יועמס הפסנתר ביום שישי על משאית ויובא על ידי ערביי 'הועדה העממית' בכפר אל המקום שבו עובדים דחפורי צה"ל להקמת הגדר. ביאטה זילברשמידט חברה בארגון השמאל הקיצוני גוש שלום אמרה כי "אולי הצבא שהפך בשבועות האחרונים אלים ותוקפני יותר ויותר כלפי הפגנות 'בלתי אלימות' בבילעין, יראה מעט כבוד לקונצרט הזה".

יצויין כי בחודשים יולי אוגוסט נפגעו שלושה חיילים במהלך פיזור ההפגנות ליד בילעין. בתקרית אחת איבד חייל את ראייתו בעין שמאל כתוצאה מיידויי האבנים של המפגינים.
