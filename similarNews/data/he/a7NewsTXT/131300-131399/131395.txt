

כתב וצילם: קובי פינקלר

משהו טוב קורה לה, לירושלים, בימי הסתיו הללו. המוני מבקרים פוקדים את הבירה, סימטאות העיר העתיקה ושווקיה מלאו חיים ( יהודיים), כמעט ואי אפשר להשיג מקום בסיורים המודרכים, לבתי המלון היתה עדנה והרגשה אירופאית מטילה במטייל בה בימים אלו, נופך נוסף. חגיגה מיוחדת ומגוונת מחכה לאורחי העיר ירושלים, במסגרת ההיערכות לקידום תיירות הפנים לירושלים בחורף, פרי יוזמתה של רשות התיירות בעיריית ירושלים.

החגיגה תמשך בשלושת סופי שבוע הקרובים 24 בנובמבר, 1 בדצמבר ו-8 בדצמבר (ימי חמישי-שבת) ותיערך בשלושה מתחמים עיקריים ברחבי העיר: קריית המוזיאונים, מרכז העיר ואגן העיר העתיקה.

בקרית המוזיאונים מוצגת בימים אלו תערוכת "איינשטיין בירושלים". לפני 100 שנים, במהלך שנה אחת בלבד, כתב בזמנו הפנוי פקיד ממשרד הפטנטים בשוויץ, צעיר בן 26 ארבעה מאמרים בפיזיקה ששינו את מה שאנחנו יודעים על העולם.

התערוכה שהוצגה בניו-יורק, בוסטון, שיקגו ולוס אנג'לס מספקת הזדמנות נדירה להצצה על גדול המדענים של המאה ה   20, תוך התייחסות לעבודתו המדעית ולדמותו המרתקת. בתערוכה מזכרות, מסמכים, מוצגים פעילים, סרטים ותצוגה גראפית. זו תערוכה על על עולמו המופלא של המדען המפורסם ביותר של תקופתנו, ועל האפשרויות הבלתי מוגבלות של המוח האנושי.

מסמכים, מוצגים פעילים, תצוגה גראפית וסרטים על האיש. תערוכה ייחודית על האייקון התרבותי, האיש שתמונתו מתנוססת על ספלי בירה, חולצות, עניבות וגרביים (אע"פ שמעולם לא גרב גרביים...). תערוכה מקיפה על האיש שקיבל מאות מכתבי ילדים וענה לכולם. תערוכה המנסה להסביר לכל אחד מאתנו במה גדולתו של האיש ומהי תרומתו הגדולה לעולם. תערוכה בה כל אחד ואחת ימצאו את האיינשטיין שלהם. מוזיאון המדע טל. 02-6544888

בקצה אחר של העיר סמוך לתחנת הרכבת הישנה, במקום הצופה אל הר ציון וחומות העיר העתיקה. ממוקם מוזיאון מורשת מנחם בגין . זהו מפעל הנצחה ממלכתי ומרשים לאחד המנהיגים המיוחדים של העם היהודי .המוזיאון שהושקעו בו 17 מיליון דולר, ממחיש את המושג ציונות במלוא מובנה. הסיור מבוסס כמעט כולו על טכנולוגיה מתקדמת ביותר, עם מיצגים, סרטים ופעלולים. במוזיאון מכון מחקר בתחומי מדיניות חברה כלכלה וביטחון, הכולל ארכיון הנוגע לפועלו של בגין, ספרייה ומרכז חינוך להמחשת מורשתו של מי שהיה מפקד האצ"ל וראש ממשלת ישראל. צריך להזמין סיור מראש, כי כל הסיורים מודרכים. טל: 5652020 - 02 .

בכל חמישי יתקיים במסגרת החגיגה הלילית אירוע מרכזי חינם באחד משלושת המוזיאונים: ישראל, המדע וארצות המקרא, ותתאפשר כניסה חינם לכ-15 מוזיאונים בעיר שיפתחו במיוחד את שעריהם החל מהשעה 20:00 עד 01:00.
"רגעים ירושלמים" - תכנית מוסיקלית , תתקיים בערבי חמישי ולתוך הלילה במוזיאונים: יהדות איטליה, מגדל דוד, ישראל, ארצות המקרא והמדע.

לבאי המסעדות ובתי הקפה במרכז העיר, נחלת שבעה והמושבה הגרמנית (עמק רפאים) מכינים הפתעה תרבותית לילית אחרת: את זמנם ינעימו מוסיקאים מוכשרים בקטעי מוסיקה קלאסית, ג'אז ועוד. כדאי לפוש ולטעום משהו במסעדת לוגאר במרכז העיר ברחוב רבי עקיבא.

למבקרים במתחם העיר העתיקה   שחקנים המגלמים דמויות תקופתיות יקבלו את האורחים בכניסה לשער יפו משעות הערב ולתוך הלילה, וילוו אותם לביקור במוזיאון מגדל דוד או לסיורים ליליים קסומים באתרי הרובע היהודי.

שאטלים (אוטובוסים) יפעלו בין המתחמים הפעילים בחמישי בלילה.

בימי שישי יתקיימו סיורים ללא תשלום במסלולים ייחודיים בעיר, יפעל שוק האיכרים במושבה הגרמנית ומגוון מסעדות, בתי קפה ואתרים יהיו פתוחים בפני המבקרים. חלק מהאתרים יעניקו הנחות ללנים במלונות המשתתפים במבצע.

במסגרת החמשושליים יקבלו האורחים הלנים בבתי המלון קופון חינם לביקור בזמנם החופשי באחד מעשרות המוזיאונים שבעיר.


עוד חינמים: סיורים בימי שישי בשכונות ייחודיות בעיר: נחלאות, זיכרון משה וסמטאות העיר העתיקה. ושאטלים שיפעלו בין המתחמים הפעילים בחמישי בלילה. חבילות מוזלות בבתי מלון למבקשים לינה בעיר במסגרת החגיגה.
לפרטים נוספים: מוקד עירוני 106 או בטלפון 02-5314600 .

