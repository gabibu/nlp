

"שלום, אבקש מספר טלפון של תחנת מוניות בנתניה", בקשה כזו מבלי לנקוב בשם תחנה ספציפי, אפשרית מעתה ב- 144. המערכת, בוחרת באופן רנדומלי, בכל פעם 3 מספרים של נותני השרות המבוקש בעיר המבוקשת.



בזק השיקה מערכת חדשה המנהלת את בסיס המידע של מודיעין 144 ואת קובץ מדריך הטלפון. המערכת החדשה, שפותחה והוטמעה ע"י אנשי חטיבות טכנולוגיות מידע ושיווק בבזק מחליפה את המערכת הישנה ששימשה את נציגי השירות עד עתה.

עיקר יתרונה של המערכת הוא בשליפת נותנים הקשורים לעולם העסקי. המערכת החדשה מאפשרת בנוסף למציאת מספר טלפון ע"י שמות, גם למצוא מספרים עפ"י קטגוריות. כך למשל, לאותם לקוחות הפונים למוקד שאינם בקיאים בכל הפרטים של העסק אותו הם מחפשים, יוכל נציג השירות לסייע באמצעות המערכת שתוכל להגיע למספר הטלפון המבוקש גם על פי קטגוריות, ונתונים חלקיים.

בנוסף, לראשונה, באמצעות המערכת החדשה יוכלו נציגי המוקד למסור מספרי טלפון של נותני שירות קטנים רק על פי השירות והעיר בה מבוקש השירות. כך לדוגמא, ניתן לבקש במערכת החדשה מספרי טלפון של תחנת מוניות והמערכת באופן אקראי מעלה בכל פעם שלושה מספרי טלפון של תחנות מוניות שונות באותה עיר בה מבוקש השרות.
