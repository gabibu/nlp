

גם בבחירות החוזרות של השלב השני במצרים רשמו האחים המוסלמים הישגים מפתיעים: 28 מושבים בפרלמנט, לפי תוצאות רשמיות לא סופיות.


רבים מבכירי מפלגת השלטון, ביניהם שרים, הפסידו בבחירות הללו לטובת מועמדים מטעם האחים המוסלמים.

כתבנו חגי הוברמן מוסר כי בסיבוב השני של השלב השני בבחירות, שנערך בשבת, התחרו 242 מועמדים על 121 מושבים בפרלמנט   166 מהם מועמדים מטעם מפלגת השלטון, 67 עצמאים, ארבעה מטעם מפלגת הוופד וחמישה מטעם מפלגת השמאל אל-תג'מוע.

בסיבוב הראשון של השלב השני, שהתקיים ב-20 בנובמבר, לא הושגה הכרעה בכמה מקומות, ולכן התקיים סיבוב שני. גם הפעם המשיכו נציגי האחים המוסלמים לרשום הישגים מרשימים: שר החקלאות לשעבר, יוסף ואלי, שהציג מועמדות עצמאית, הפסיד באזור אבשאווי באזור אלפיום לטובת מועמד האחים המוסלמים. נציג מפלגת השלטון ושחקן הכדורגל המפורסם אחמד שובר הצליח, לעומת זאת, לזכות באזור שובר שבטנטא.

עוד מציין כתבנו חגי הוברמן כי למרות נסיונותיה של מפלגת השלטון להציג מערכת בחירות דמוקרטית והוגנת גם בשלב השני, 11 ועדות קלפי פסלו את הבחירות בתחומן במחאה על התערבות המשטרה ועל מעשי האלימות. 71 בני-אדם נפצעו במהלך הבחירות, ו-500 אחרים נעצרו, רובם ככולם פעילים של האחים המוסלמים. הוועדה המפקחת על הבחירות מטעם מועדון השופטים במצרים רשמה מספר רב של תלונות, במיוחד נגד אנשי המשטרה, שלטענת רבים ניסו להתערב בתוצאות הבחירות ומנעו מבוחרים רבים להצביע.

אירגוני זכויות אדם במצרים טוענים כי מפלגת השלטון שכרה עבריינים שפעלו במהלך יום הבחירות כשהם מצוידים באלות ובסכינים ומנעו מתומכי האחים המוסלמים להגיע לקלפיות.

גם בבחירות שהתקיימו בתחילת השבוע שעבר פרצו קטטות חסרות תקדים, שבמהלכן נהרגו שבעה אזרחים ועשרות אחרים נפצעו.
