

קק"ל הוציאה לראשונה מכרז לאספקת דגלים מתוצרת כחול-לבן בלבד. כך מסר עדי ליבנה, יו"ר מטה כחול-לבן בהתאחדות התעשיינים ומנכ"ל כיתן תעשיות.

ליבנה הוסיף, כי מדובר במכרז לייצור כ-2,000 דגלי לאום ודגלי קק"ל, 70 אלף דגלונים לסימון נטיעות עצים וכ-30 אלף מטר שרשראות דגלים לקישוט יערות.

שווי המכרז מוערך בכ-200 אלף שקל.

ליבנה ציין, כי במכרז שהוציא קק"ל צויין במפורש, כי "על הספק להציע דגלים ודגלונים מתוצרת הארץ בלבד, תוך ציון מקום מפעל הייצור". בכך נענתה קק"ל לפניית מטה כחול-לבן בהתאחדות התעשיינים.

להערכתו, צעד זה יספק כ-4,000 שעות עבודה במפעלי הדגלים המפרנסים כיום כ-400 משפחות בישראל באופן ישיר ועקיף.

יו"ר מטה כחול-לבן בהתאחדות התעשיינים קורא לרשויות מקומיות, משרדי ממשלה, חברות ציבוריות ומוסדות ממשלתיים לנקוט בצעד דומה ולהכניס במכרזיהם תנאי סף שיעדיפו יצור מקומי על פני יבוא - דבר שיביא לקליטת עשרות אלפי עובדים בתעשייה ובמשק.

יצויין, כי בישראל פועלים כ-6 מפעלים לייצור דגלים, ביניהם: חברת מדיום, מקרו שיווק, צוחווי, אורי רובין, חברת מרום S.G.P ועוד.
(ש)
