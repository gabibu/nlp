

תושבי העיר ונציה גאים על כך שעירם מוגדרת כאחת הערים היפות בעולם, אבל עם זאת הם גם מודאגים מאוד. בדיקות גיאולוגיות שנערכות אחת לתקופת מה מעוררות דאגה משקיעת העיר ההולכת ומתקדמת.

על מנת להתמודד עם הבעיה מגישים בשנים האחרונות מומחי גיאולוגיה הצעות לתכניות מורכבות שמגמתן להרים את העיר כולה בכמה עשרות סנטימטרים מעל פני המים שברחובותיה.

צוות מומחים דיווח באחרונה כי הוא מקווה שמצא פתרון למשימת הרמת העיר. הצוות מתכנן קידוח של 12 חורי ענק בקרקע שתחת העיר ואליו לדחוס מים בכמויות גדולות. תקוות צוות המומחים היא להביא ל"הנפתה" של העיר לגובה של לפחות שלושים סנטימטרים ובכך להשיב אותה לגובהה המקורי מלפני כשלוש מאות שנה, אז החל תהליך שקיעת העיר.

עלותו של מיזם השיקום המורכב צפויה להיות למעלה ממאה ועשרה מיליון דולרים. את האישור לביצוע המיזם יקבלו המומחים רק לאחר מסקנות ניסויים שיגובשו במהלך עשר השנים הקרובות. בניסויים יבצעו החוקרים מודל מצומצם של החדרת מים מתחת למתחם קטן יותר מהעיר. החוקרים ינתחו את הצלחת הנסיונות כעבור עשר שנים ורק אז יכריעו אם לאפשר את הביצוע בונציה עצמה.
(ש)
