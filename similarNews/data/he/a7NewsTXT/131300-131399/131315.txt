

מחר תפתח מרפאת השיקום האורטופדי במרכז הרפואי שיבא בתל השומר את שעריה לבדיקת חינם לאיתור רגליים סוכרתיות בסיכון על מנת למנוע קטיעות גפיים.

לכ-50% מחולי הסוכרת לא נבדקו הרגליים על ידי הרופא המטפל אפילו פעם אחת, כך קובע סקר של ארגון הבריאות העולמי אשר שם לעצמו למטרה להפחית ב50% את שיעור קטיעות הגפיים אצל סוכרתיים. ישראל, כרוב מדינות המערב לא הצליחה לצמצם את שעור הקטיעות אף בשעור נמוך יותר. השנה הכריז ארגון הסוכרת הבין לאומי על שנת הרגל הסוכרתית שהחלה החודש.

מחר יוכל הציבור הרחב להגיע למרפאה במרכז הרפואי שיבא כל החפצים באבחון ובייעוץ לגבי המשך טיפול ללא תשלום וללא טופס 17. מבצע זה נועד גם להגביר את המודעות להתייחסות המיוחדת שנדרשת לרגל של חולי הסוכרת הן בקרב הלוקים בסוכרת והן בקרב הצוות הרפואי בקהילה. במסגרת המבצע תערכנה הדרכות על ידי אחות ודיאטנית כיצד לטפל ברגל הסוכרתית ולמנוע סיבוכים וקטיעות.

סוכרת פוגעת ב 6% - 10% מהאוכלוסיה בישראל. כ 20% מחולי הסוכרת צפויים לפתח כיבים ברגליים במהלך חייהם וכ-20% מתוכם יעברו קטיעות רגליים. לקטיעות משמעות רבה מבחינה מורלית ותפקודית אך גם השפעה על מצב הבריאות הכללית.
