

ח"כ אורי אריאל, תושב כפר דרום במשך חודשים רבים לפני הגירוש, אומר כי כל הטענות בדבר קטנוניות תושבי היישוב שמנעה את יישובם במגדלים באשקלון היא שקרית. "העיכובים נובעים מבעיות עם המנהלת ועם הקבלן", אמר.

בראיון ליומן ערוץ 7 אמר ח"כ אורי אריאל שידוע לו כי תושבי כפר דרום הבהירו לנציגי המדינה שיסכימו לכל פתרון דיור שיתנו להם, גם במגדלים באשקלון, על אף שאופציה שכזו היתה לא נוחה להם. לדבריו, העיכובים בשיכון התושבים נבעו מבעיות שהערימה מנהלת ההתנתקות או מבעיות שהיו עם הקבלן שבנה את המגדלים.

כל זאת בניגוד לפרסום מהיום בגלי צה"ל וברשתות תקשורת נוספים על פיו דחו תושבי כפר דרום את פתרון יישובם במגדלים באשקלון בשל העובדה שהם רגילים לבתים צמודי קרקע.

בחודש ינואר הקרוב יגיש מבקר המדינה, מיכה לינדנשטראוס, את מסקנות הבדיקה שערך על ביצוע תכנית ההתנתקות. בישיבת הוועדה לחקר השחיתות אמר היום המבקר שהדו"ח יעסוק בשאלה האם קליטת המפונים נעשתה באופן ראוי.

הממשלה אישרה היום (א') את תוכנית המתאר הארצית למרחב ניצנים צפון אשקלון. התוכנית גובשה בלוח זמנים צפוף בעקבות יישום תוכנית ההתנתקות והצורך למצוא פתרונות דיור לעקורים. בין השאר כוללת התוכנית אשר קודמה על ידי מינהל תיכנון הבנייה במשרד הפנים, מינהל מקרקעי ישראל, משרד השיכון, המשרד לאיכות הסביבה, רשות הטבע והגנים ומשרד ראש הממשלה את הרחבת שמורת הטבע בניצנים.
