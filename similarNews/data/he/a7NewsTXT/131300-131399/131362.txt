

ההסתדרות מאשימה את האוצר בפגיעה בזכות ההתארגנות של בוחני הנהיגה במשרד התחבורה. זאת בעקבות האיסור שהטיל סגן הממונה על השכר באוצר על סמנכ"ל למינהל במשרד התחבורה שלא לנהל מו"מ עם נציגות בוחני הנהיגה.

ההסתדרות מאשימה את האוצר בפגיעה בזכות ההתארגנות של בוחני הנהיגה במשרד התחבורה. כך עולה ממכתב ששיגרה בסוף- השבוע היועצת המשפטית של האגף לאיגוד מקצועי בהסתדרות, דורית טנא-פרצ'יק, למנכ"ל משרד האוצר, יוסי בכר. טנא-פרצ'יק טוענת כי האיסור שהטיל סגן הממונה על השכר באוצר, יעקב מועלם, על סמנכ"ל למינהל במשרד התחבורה, אלישע שחף, שלא לנהל מו"מ עם נציגות העובדים של בוחני הנהיגה ועם ההסתדרות, בעניין שיפור תנאי עבודתם, היא פגיעה קשה בחופש ההתארגנות וחריגה מסמכות של משרד הממונה על השכר.

טנא-פרצ'יק כותבת כי בוחני הנהיגה מועסקים בחוזים אישיים, אך הם החליטו להתארגן במטרה לשפר את תנאי עבודתם במסגרת הסכם קיבוצי. "עובדים אלה", כך טנא-פרצ'יק, "הצטרפו לפני מספר שנים להסתדרות, בחרו בועד עובדים, אשר אושר ע"י ההסתדרות, והם מיוצגים ע"י האיגוד המקצועי. לאור האמור נדהמתי לקרוא את ההנחיה שהינה חריגה מהותית מהסמכות המוקנית ליחידת הממונה על השכר באוצר, וחמור מכך, הנחיה זו מהווה התערבות בוטה של פקיד ממשלתי בזכות היסוד לחופש ההתארגנות של עובדים ושל ההסתדרות".

טנא-פרצ'יק אף מוסיפה כי ההנחיה מנוגדת לחוק הסכמים קיבוציים המסדיר את זכותם החוקית של עובדים להתארגן בועד עובדים, ובארגון עובדים, ולפעול במסגרתם. כמו-כן היא טוענת כי ע"פ ההלכה הפסוקה, לפי משפט העבודה הבינלאומי, המחייב את ישראל, מובטח לעובדים החופש להתאגד. הדבר מעוגן גם בפסקי-דין של בית-הדין הארצי לעבודה.

"אין זה מעניינו של כל מעסיק, ובוודאי שלא מעניינה של יחידת הממונה על השכר באוצר, לקבוע כי סוג מסוים של עובדים אינם זכאים להגנה ארגונית או לייצוג קולקטיבי במסגרת ארגון עובדים וועד עובדים כקבוע בחוק", כותבת פרצ'יק. היא מסכמת את מכתבה בדרישה מבכר להוציא בדחיפות הודעה בכתב לכלל משרדי הממשלה לפיה אין להתערב בזכותם של עובדים להתארגן בועד עובדים ובהסתדרות.
