

הממשלה אישרה היום לחדש את פעילותה של יחידת אתג"ר, למניעת גניבות רכב, שנסגרה לפני שנתיים בשל העדר תקציב. תקציב היחידה יהיה 45.5 מיליון שקל בשנה, ונקבעו לה 120 תקנים של כוח אדם שיפעל ברמה המבצעית, החקירתית והמודיעינית. בין היתר, תשים היחידה דגש על ביעור תופעת משחטות הרכבים ומחסני החלפים. חברות הביטוח יממנו 40% מפעילותה של אתג"ר.

מנכ"ל איגוד חברות הביטוח, ניצב (בדימוס) זאב אבן-חן, אמר ל"גלובס", כי האיגוד תמך ביחידה הקודמת במשך שבע שנים וטען שפירוקה היה טעות. לדבריו, משיחות שקיים עם המפכ"ל משה קראדי ועם עזרא עולה, שהכוונה להפעיל את היחידה כבר בתחילת 2006.

בענף הביטוח אומרים, כי אם היחידה תביא תוצאות בשטח כמו בגלגולה הקודם, גם הציבור צפוי להרגיש זאת ותהיה ירידה בפרמיות.


