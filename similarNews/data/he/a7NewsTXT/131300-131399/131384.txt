

במהלך היממה האחרונה התקרב חבר הכנסת שמעון פרס להחלטה לחבור למפלגתו החדשה של ראש הממשלה, 'קדימה'. יו"ר העבודה סירב להבטיח לו שיריון למעט המקום ה-120. צעירי העבודה קראו לו שלא לבגוד במפלגה.

כעשרים מצעירי העבודה הפגינו אמש ליד ביתו של מי שעד לא מכבר כיהן כיו"ר מפלגתם וכמשנה של ראש הממשלה חבר הכנסת שמעון פרס בקריאה שלא יעזוב את מפלגתם. הצעירים נשאו שלטים ובהם כיתובים כ"אל תבגוד" ו"יש לך עוד עבודה לעשות".

צעירי המפלגה פתחו במהלך בעקבות המידע אודות כוונותיו של פרס לחבור לראש הממשלה אריאל שרון. פרס קיים ביממה האחרונה מספר שיחות עם אנשי ראש הממשלה ונדונה האפשרות שפרס לא יתמודד כמועמד ברשימת שרון, אולם יקבל הבטחה לתפקיד בכיר בממשלתו הבאה של שרון, אם אכן זה יקים אותה.

בכלי התקשורת פורסם הבוקר תמליל שיחתם של יו"ר העבודה חבר הכנסת עמיר פרץ וחבר הכנסת שמעון פרס. בשיחה זו ביקש פרס מפרץ שריון מכובד ברשימת מפלגת העבודה אולם פרץ סירב להבטיח לו מקום שכזה למעט המקום ה-120, השמור לנכבדי המפלגות. פרס ביקש מפרץ להבטיח לו תפקיד בכיר בממשלת פרץ, אולם פרץ הבהיר כי לא יוכל להבטיח מהלך שכזה. לבקשתו של פרס לקבל את תפקיד נשיא המפלגה שב יו"ר העבודה ואמר כי לא יוכל להבטיח מינוי שכזה, אלא אך ורך יבטיח לפעול לקידום מינוי זה.

פרס, כך מסתבר מתאכזב שוב ושוב ממפלגתו ועל כן, כך אומרים מקורביו, הוא שוקל להמשיך ולתקום למדינה בתפקיד ביצועי שיובטח לו במפלגת שרון. פרס עצמו אומר שההחלטה קשה עליו, בעיקר בגלל ההסטוריה שלו במפלגה.
(ש)
