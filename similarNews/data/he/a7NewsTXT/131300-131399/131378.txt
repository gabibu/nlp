

למרות החלטת שופט ביהמ"ש העליון לשחררן למעצר בישובן, הבנות הקטינות עדיין במעצר.



עו"ד נפתלי ורצברגר שלח מכתב לפרקליטות המדינה ובו כתב: "למרות שהודעתיך כבר אמש כי קיבלתי הודעות בפקס ממי שאמורים לארח ולפקח על הבנות, וחרף הוראותיו הברורות של בית המשפט, הבנות לא שוחררו, וגם כרגע לא נראה ששב"ס מתכוון לשחרר את הבנות".

במכתב נאמר עוד כי "מלבד החזקתן בכלא של הבנות, בניגוד להחלטת בית המשפט, יש כאן ביזיון בית המשפט באורח המעורר תחושה קשה אצל הורי הבנות, לצד אי האימון במערכת, שאך גובר והולך".

בשיחה עם כתבתנו אורלי ברוך אמר עו"ד ורצבורגר כי "ההורים אמרו לשופט שהם לא מאמינים למערכת, שתשחרר את הבנות". והוסיף "השב"ס מצפצף על קביעת בית משפט העליון".

לעו"ד ורצבורגר נמסר כי העניין ייבדק, "ואם לא יעשה דבר" אומר ורצבורג, "נקיים דיון חדש".

יו"ר ארגון 'חננו', המטפל בבעיות הקשורות בזכויות עצירים, הבהיר בשבוע שעבר בראיון לערוץ 7 כי "מדובר בילדות שאין נגדן ראיות, איש לא פגש אותן בזמן העימות וכל הפרשה מבוססת על עדות של ערבי אחד או שנים שטענו כי באו למסוק ו'שהיה איזה חייל שבא לשמור עליהם'. כל הסיפור מעורער מבחינת הראיות, בית המשפט כבר שחרר אותן ואחרי ששחרר אותן, עצר אותן שוב".

נזכיר כי מדובר בילדות שע"פ החשד קרעו שקים בהם היו זיתים שמסקו ערבים מהכפר סינג'יל, והתעמתו לכאורה עם השוטרים שהוזעקו למקום כדי לעוצרן בגבעת הראה. את העתירה הגישו עו"ד אפרים קציר ונפתלי ורצברגר מטעם "חננו". עו"ד ורצברגר הסביר כי השופט רובינשטיין החליט 'לשים בצד' את הויכוחים המשפטיים ולהתמקד ב'בעייה האנושית', בבנות עצמן המוחזקות במעצר בזמן שמחכות לתסקיר.

נזכיר כי בהחלטתו כתב רובינשטיין כי "לאחר שיג ושיח" של בית המשפט עם באי כוח הצדדים, הוסכם על שחרור הילדות לחלופות מעצר לתקופת ביניים עד להחלטת בית המשפט השלום לנוער בעקבות תסקיר שירות המבחן לנוער. תסקיר השירות נקבע ל 5 בדצמבר, אך השופט רובינשטיין ביקש משירות המבחן 'להזדרז' בהכנת התסקיר "שירות המבחן לנוער מתבקש לעשות מאמץ להקדמת התסקיר והורי הבנות והבנות עצמן ישתפו פעולה כנדרש כדי שאכן יוגש בטרם המועד האמור".

כתבתנו רותי אברהם מוסיפה כי הילדות אינן מורשות לשהות במעצר בבתיהן אלא בבית משפחה בישובן. הופקד עליהן ערב ותפקידו "להבטיח כי יימצא בבית לאורך היממה אדם שאשר יוודא שהילדה בה מדובר תימצא בבית בכפוף לכך שתוכל לצאת בתחומי ישוב מגוריה בליווי צמוד של ערב. כל ילדה תתייצב לבית משפט בכל עת שתידרש לכך בליווי הערב או אחד מהוריה".

כאמור, למרות החלטות בית המשפט נותרו הבנות במעצר.
