

''מלחמה היא כמו סרטן, צריך לחקור מלחמה כפי שחוקרים סרטן'', כך אמר היום זוכה פרס נובל פרופ' אומן במסיבת עיתונאים שנערכה לרגל נסיעתו לטקס פרס הנובל. הרצאת הנובל שלו תשא את השם 'מלחמה ושלום'.


בעוד שבעולם מושם דגש רב על פתרון סכסוכים ספציפיים, לא נעשה די כדי להבין את הסיבות המהותיות הגורמות לסכסוך, אמר היום פרופ' ישראל אומן, זוכה פרס נובל בכלכלה לשנת 2005.
הדברים נאמרו במסיבת עיתונאים שהתקיימה היום במרכז לחקר הרציונליות באוניברסיטה העברית שפרופ' אומן הוא ממקימיו. מסיבת העיתונאים נערכה לקראת נסיעתו של פרופ' אומן לטקס פרס הנובל שיתקיים בשוודיה ב-10 בדצמבר. הרצאת הנובל שייתן בשבוע הבא בשטוקהולם תשא את השם ''מלחמה ושלום''.

פרופ' אומן סבור שלא ניתן לומר שמלחמה היא דבר אי-רציונלי, שכן היא קיימת משחר ההיסטוריה. לכן לדבריו, הגישה הנכונה לפתרון סכסוכים אינה לרדת לעומקו של כל סכסוך בנפרד, אלא לחקור את נושא המלחמה באופן כללי ומכל ההיבטים   ביניהם גם ההיבט הרציונלי שבו עוסקת תורת המשחקים. ''בדיוק כפי שחוקרי סרטן אינם פועלים כדי לרפא חולה מסוים אלא הם מנסים למצוא מהם הגורמים למחלה באופן כללי, כך אני מאמין שברגע שנבין את המלחמה ואת שורשיה, כבר עשינו כברת דרך כדי למנוע אותה''. פרופ' אומן הדגיש כי הרצאתו בטקס הנובל לא תתייחס לסכסוך במזרח התיכון.

פרופ' אומן סיפר במסיבת העיתונאים כי כל בני משפחתו הקרובה, ילדים נכדים ונינים, 35 במספר, יצטרפו אליו לנסיעה לשטוקהולם, נוסף על בני ''משפחתו המדעית''.

לדברי פרופ' אומן, ארגון הנסיעה והסידורים המיוחדים הכרוכים בה גזלו ממנו זמן יקר. לדוגמא סיפר על אחת מהבעיות שהתעוררה בעקבות חליפות הטוקסידו שנדרשו כל הגברים בכל הגילאים לשכור עבור הטקס. בהיותו אדם מאמין ביקש פרופ' אומן לוודא שבחליפות המושכרות לא יהיה ''שעטנז'' שהוא עירוב צמר ופשתן האסור עפ''י התורה. לשם כך הוטסה במיוחד חליפה משטוקהולם ונבדקה במעבדה לבדיקת שעטנז. מאחר שאכן נמצא בחליפה שעטנז, נמסרו לטיפול כל החליפות המיועדות ללבישה על ידי המשפחה.

''אני עדיין מלמד, עדיין נפגש עם סטודנטים ומנסה להמשיך בחיי הרגילים ככל הניתן. ארגון הנסיעה והראיונות הרבים גוזלים זמן אבל אני אדם שלא אוהב לבטל דברים שתוכננו מראש'', אמר פרופ' אומן לסיום.
