

בשטח הגן הלאומי מגדל צדק, הנמצא באזור ראש העין, פעל בתקופת המנדט הבריטי (1920-1948) האתר הגדול בארץ של מחצבות אבן וכבשני סיד. מספר קרוניות שפעלו במחצבה שוקמו ויוצבו ביד זיכרון לעובדי המחצבה.

האתר שימש את בוני העיר תל אביב ויישובי גוש דן בתקופת ה"באוהאוס", שהיו זקוקים לסיד ולמלט בכמויות גדולות לבניית בתי הסגנון הבינלאומי. לצורך שינוע אבני המחצבות אל כבשני הסיד, נעשה שימוש נרחב בקרוניות מחצבה מתהפכות מסוג הקרוי דקוביל, אשר כושר הקיבול שלהן היה גדול יותר מארגזי העץ, שסחבו הגמלים בהם השתמשו החוצבים הערבים.

את הקרוניות, שנעו על מסילה צרה ברוחב של 60 ס"מ, המציא בשנת 1870 לערך המהנדס הצרפתי פייר דקוביל. בסוף המאה ה-19 ובתחילת המאה ה-20 השתמשו במדינות רבות באלפי קרוניות שכאלו, לשינוע ולהובלה של מוצרים רבים במחצבות, בחקלאות, בתעשייה ובבנייה. בארץ ישראל שימשו הקרוניות את התורכים ואת הגרמנים בבניית הרכבת החיג'אזית, ואת הבריטים לבניית ביצורים במלחמת העולם הראשונה, ולאחריה את הרחבת נמל חיפה. המתיישבים היהודים השתמשו בקרוניות לבניית תחנת החשמל בנהריים, במפעלי האשלג והמלח בים המלח ובעתלית, ביקבים בזכרון-יעקב ובראשון לציון ובפרדסים. עקב הביקוש הרב לקרוניות אלה בארץ, החלו יצרנים יהודים לבנות אותן וביניהם ידועים לנו בתי המלאכה למכונות וליציקה של ליאון שטיין, קלמן הופמן, מפעל סדן ומפעל פעמון.

כתבנו קובי פינקלר מוסר כי מתוך אלפי הקרוניות הללו, שפעלו באתרים רבים בארץ, נותרו על פי ההערכות כ-10 בלבד. מספר קרוניות, אשר השתמרו במקרה בין גלי הפסולת בשטח המחצבות, בתוך בורות כבשני הסיד התגלו לפרקש ולחבריו לתכנית לשימור המורשת הבנויה באוניברסיטת ת"א, אשר חקרו ותיעדו בשנה שעברה את אזור מגדל צדק. עקב החשש כי הקרוניות ושרידי מסילת הברזל, ייגנבו ויותכו על ידי גנבי מתכות (תופעה ההולכת וגוברת בשנים האחרונות), נעשה מאמץ מרוכז להוציא את הקרוניות ולשקמן. אחת הקרוניות נמסרה לאנשי קיבוץ עינת, אשר הביעו עניין בהקמת יד זיכרון לעובדי המחצבות מבין חברי הקיבוץ, וכן אנשי גבעת השלושה ויישובי הסביבה. הצלת הקרונית והצגתה לציבור התאפשרה הודות לפעולות שימור אינטנסיביות, שכללו ניקוי חול, תיקוני מסגרות, ציפוי וצביעה באפוקסי להגנה על הפלדה המתפוררת.

תמר טוכלר, מנהלת מחוזות ת"א ומרכז במועצה לשימור אתרים, אומרת כי בשנים האחרונות גברה מאוד המודעות לשימור מבנים ואתרים, אולם עדיין לא נעשה די בנושא שימורה של התרבות החומרית של ארץ ישראל - ציוד מכני לחקלאות ולתעשייה, כלי עבודה ומתחמי תעשייה היסטוריים. "אנו מקווים, כי השימור המוצלח של הקרונית בעינת יהווה מודל לפעולות נוספות שכאלו בעתיד", אומרת טוכלר
