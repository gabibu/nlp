

ממחלקת פעילות המשק במט"ח בבנק ישראל נמסר כי בחודש מאי, פעלו הן תושבי חוץ והן תושבי ישראל בשוק שקל-מט"ח בהיקפים נמוכים יחסית לפעילותם בחודשים הראשונים של השנה.

על פי נתוני בנק ישראל בולטת במיוחד ההתמתנות בהשקעות הישירות של תושבי חוץ במשק, ובמהלך החודש אף נרשם מימוש של השקעה ישירה בחברת אחזקות. גם בתנועות ההון היוצאות ניכרת ירידה, והן נמוכות משמעותית מאלה של החודשים הקודמים וזאת, למרות הרפורמה במס והמשך הצמצום בפער הריביות.

בחודש מאי נמשכה ההיחלשות של השקל מול הדולר שהחלה באפריל ובמהלך החודש פוחת השקל בשיעור של 0.4% מול הדולר. התפתחות זו מקורה בהתחזקות הדולר בעולם. עם זאת, כתוצאה מגורמים מקומיים שלחצו לייסוף השקל, שיעור ההיחלשות של השקל מול הדולר היה נמוך מזה של מרבית מטבעות המשקים המתעוררים.

בסיכון שער החליפין, כפי שהוא משתקף בסטיית התקן הגלומה באופציות שקל-דולר הנסחרות מעבר לדלפק, נמשכה מגמת הירידה, שהחלה באמצע חודש ינואר - בסוף חודש מאי עמדה סטיית התקן הגלומה על רמה של כ-3.7%; הרמה הנמוכה ביותר בשנים האחרונות. גם בשווקים המפותחים ובשווקים המתעוררים נרשמה ירידה בסיכון שער החליפין.

פעילות מגזרים עיקריים בשוק שקל-מט"ח
מנתוני בנק ישראל עולה כי תושבי חוץ רכשו בחודש מאי מטבע חוץ באמצעות מכשירים פיננסיים נגזרים בהיקף של כ- 625 מיליוני דולרים, אך מנגד השקיעו במניות ישראליות ובאג"ח ממשלתיות בשקלים בהיקף של כ-480 מיליוני דולרים. פעילותם של תושבי חוץ במניות הנסחרות בבורסה המקומית הייתה אמנם מתונה בהשוואה לרביע הראשון של השנה, לעומת זאת, הם חידשו את השקעותיהם באג"ח ממשלתיות לאחר חודשיים של מימושים, ואלו הסתכמו בכ-200 מיליוני דולרים.

בחודש מאי ניכרת ההתמתנות בהשקעות הישירות של תושבי חוץ במשק. אלו הסתכמו בכ-90 מיליוני דולרים בלבד, ובמהלך החודש אף נרשם מימוש של השקעה ישירה בחברת אחזקות בהיקף של כ-100 מיליוני דולרים. עם זאת, ראוי לציין, שהיקף ההשקעות הישירות מתחילת השנה עולה על סכום ההשקעות בכל שנת 2004.

המגזר העסקי מכר החודש מט"ח נטו בהיקף של כ-370 מיליוני דולרים וזאת לעומת רכישות מט"ח נטו בהיקפים ניכרים בחודשים הקודמים. פעילותו באמצעות המכשירים קצרי הטווח לא הייתה אחידה. מחד, הוא מכר מט"ח באמצעות מכשירים פיננסיים נגזרים ובאמצעות משיכה מפיקדונות מט"ח ומנגד, הוא פרע אשראי במט"ח שנלקח ממערכת הבנקאות המקומית, בהמשך למגמה בשנתיים האחרונות.
