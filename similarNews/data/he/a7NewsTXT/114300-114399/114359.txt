

היום צוין במדינת ישראל יום ממלכתי בנושא בטיחות בדרכים, מה שגרם לנו לצאת לבדוק את רמת הבטיחות בגוף הגדול במדינה, בצה"ל.

בראיון ליומן הצהרים של ערוץ 7 סיפר ראש מחלקת בטיחות בזרוע היבשה אל"מ אילן מלמד, על המלחמה בתאונות כפי שנעשית היום בצה"ל, "המלחמה בתאונות בצה"ל הוא מאבק הנמשך שנים רבות המלווה בהסברה יום יומית בנושאי בטיחות בדרכים, והתוצאות לכך מוכיחות את עצמם כאשר מ - 40 הרוגים בתאונות דרכים צבאיות, הצלחנו לצמצם את המספר לממוצע של 4 חיילים מדי שנה, כמובן שאני לא מחשיב את החיילים שנהרגים בחופשות, שגם שם יש שיפור במצב, מ-35 חללים בשנה, ירדנו ל- 18 חללים בשנה, אך בנושא זה עדיין ארוכה הדרך ויש משימות רבות שאנו מציבים לעצמנו".

בתשובה לשאלת כתבנו עוזי ברוך האם העובדה שהמדובר במסגרת צבאית הוא המפתח להצלחת המאבק ענה מלמד כי אכן החיילים בצבא יותר ממושמעים, אך הנושא העיקרי הוא שינוי היחס לנהיגה בצבא, "היום חייל שיוצא לנסיעה הוא יוצא למשימה צבאית לכל דבר, המלווה בתדריך שילוח, ותחקיר הפקת לקחים במקרה של תאונה, והיחס לתאונות קטלניות הוא כל כך חמור שהרמטכ"ל בעצמו מקיים דיון סביב האירוע. וכן הזמן בין ביצוע העברה להעמדה למשפט הוא קצר, ומשדר את החומרה שבה המערכת רואה אירוע שכזה".
