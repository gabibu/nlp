

כנס יוצא דופן יתקיים מחר (ד') באוניברסיטת בן-גוריון בבאר שבע ויעסוק בגילוי ואפיון של חומרי נפץ מאולתרים.

בכנס שיתקיים מחר באוניברסיטת בן גוריון בבאר שבע ידונו, בין היתר, במאפיינים ובאופן ההכנה של חומרי נפץ מבוססי מי-חמצן, חומרים רגישים מאד הנמצאים בשימוש נרחב ועיקרי על ידי המחבלים המתאבדים, בתיאור של שיטות שפותחו על ידי המעבדות לזיהוי פלילי במשטרת ישראל, על מנת לזהות מגוון של חומרי נפץ מאולתרים, תוך התמקדות בחומרים שנמצאים בשימוש רחב בקרב המחבלים, באפשרויות של גילוי ואיתור אנשים העוסקים בהכנה והמשתמשים בחומרי נפץ באמצעות בדיקת חומרים הספוחים לשיערם, תוך תיאור מחקר חדש בארה"ב בהקשר זה ובפיתוח חיישנים כימיים וביולוגיים לגילוי חומרי נפץ מאולתרים.

נושאים נוספים שיידונו בכנס הם התמקדות בבעיות הקשורות בגילוי כמויות מזעריות (עקבות) של חומרי נפץ, לרבות שיטות מעקב המבצעות בשדות התעופה ותיאור מאגרי מידע שמבוססות על טכנולוגיות חדשניות, דרכי האימון והשימוש בבעלי חיים שונים לזיהוי וגילוי חומרי נפץ המוטמנים על בני אדם או כיצד לזהות באמצעותם מעבדות לייצור חומרי חבלה, מגוון אפשרויות להפעלת שיטות ספקטרוסקופיות (באמצעות שימוש בלייזר) על מנת לגלות חומרי נפץ ממרחק-נושא בעל חשיבות עליונה בגילוי מחבלים מתאבדים מבעוד מועד.

הכנס מאורגן על ידי ד"ר יהודה זעירי מהמחלקה להנדסה ביו-רפואית באוניברסיטה, וישתתפו בו חוקרים מאוניברסיטאות ומוסדות מחקר, גורמים רלוונטיים ממערכת הביטחון וממעבדות לאומיות העוסקות בתחומים אלה.
