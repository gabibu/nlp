

בראיון ליומן הצהרים של ערוץ 7 תקף מויאל את תכנית ההינתקות שלדעתו לא נותנת מענה לאיום הביטחוני ששדרות נמצאת בו. "בניגוד למה שחושבים לא היה לנו עד היום שבוע שלא נורו עלינו טילי קאסם", אמר.

"נפלו היום בשדרות ארבעה טילים, שניים מהם ליד הבית שלי שהתמלא אבק וריח של אבק שרפה. בניגוד למה שחושבים לא היה לנו עד היום שבוע שלא נורו עלינו טילי קאסם, אמנם למזלנו הם נפלו מחוץ לעיר אבל התחושה שיש רגיעה בעיר היא שגויה ומדומה" כך אומר היום אלי מויאל ראש עיריית שדרות.

בראיון ליומן הצהרים של ערוץ 7 תקף מויאל את תכנית ההינתקות שלדעתו לא נותנת מענה לאיום הביטחוני ששדרות נמצאת בו, "במקום שהממשלה תתעסק בסיכול הטרור היא עוסקת בתכנית ההינתקות, נוצרים בעזה אלפי טילים שכולם יירו על שדרות, התחושה בשדרות היא שהתכנית שיוזם ראש הממשלה היא על חשבון ביטחון תושבי שדרות, והתחזיות הם שאחרי התכנית יהיה אפילו יותר גרוע".

לשאלת כתבנו עוזי ברוך מהי התחושה הכללית של התושבים בעיר, ענה מויאל כי תושבי העיר חזקים ומפגינים עוצמה רבה, אך גם אמר שמערכת ההתראה לא נותנת מענה לבעיה הקשה, "למרות שהמערכת פועלת בדרך כלל, יש לתושבים 20 שניות עד לנפילת הטיל כדי להימלט על חייהם, בזמן הזה התושב בקושי מתעשת, ולעיתים אף נכנס לפאניקה ולא פועל כמו שצריך".
