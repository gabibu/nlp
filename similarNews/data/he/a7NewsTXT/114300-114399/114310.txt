

שר התרבות הצרפתי רנו דה וברס קורא לעמיתיו באיחוד האירופאי לחסום את תחנת "אלמנאר" השייכת לחיזבאללה. למרות שאף מדינה לא הביעה התנגדות להצעה, לא נכללה החלטה שכזו בפגישת שרי התרבות האירופאים.

בפגישה של שרי התרבות של האיחוד האירופאי שנערכה לפני כשבוע בבריסל, בלגיה, הפנה שר התרבות הצרפתי בקשה לעמיתיו לחסום את שידורי ערוץ הטלוויזיה "אלמנאר" השייך לארגון החיזבאללה, המשדר מלבנון ונקלט ברחבי העולם באמצעות שידורי לוויין, בכל מדינות אירופה וללכת בכך בעקבות צרפת שהורידה את שידורי הערוץ מן ה'חבילה הערבית' המשודרת לצרפת ב-13 דצמבר 04', בעקבות פסיקה של בית המשפט הגבוה הצרפתי של הפרה חוזרת ונשנית של האמנות נגד האנטישמיות והתעלמות מהבקשות להפסיק לשווק הצהרות אנטישמיות תוך קביעה שהתחנה שידרה תוכניות שעמדו בניגוד לחוק הצרפתי נגד הסתה ובכך סיכנה את הסדר ציבורי. יש לציין כי גם ארצות הברית הצטרפה להחרמת "אלמנאר" מנימוקים דומים.

בתגובה להעלאת הנושא בדיוני שרי התרבות, ציין שר התרבות דה וברס כי הוא שמח ששרי האיחוד דנים בנושא בפעם הראשונה. לדבריו, דיון זה מהווה ציון דרך חשוב בפעילות הכלל אירופאית למניעת שידורי הסתה . דה וברס הציע שהאיחוד האירופאי ינקוט בשיטות משלו על מנת למנוע את השידור של החברות הלווייניות האחרות המשדרות את ערוץ "אלמנאר" לשאר מדינות אירופה .

בהישאלו אם הוא אופטימי לגבי חסימת שידורי "אלמנאר" בשאר מדינות האיחוד האירופי הוא אמר כי אף אחת מהמדינות החברות לא הביעה התנגדות להצעה של צרפת. עם זאת, בנוסח ההחלטות הרשמי, שהתפרסם בתום הדיונים, פורסמה רק קריאה כללית למדינות האיחוד להצטרף ליוזמה להלחם באנטישמיות ובגזענות. לדברי השר דה וברס, יש לשאוף להביא לחקיקה אירופאית חדשה המתייחסת לשידורי טלוויזיה.

יש לציין כי עד כה לא הלכו שאר מדינות אירופה בעקבות החלטת צרפת להפסיק את שידורי "אלמנאר" של החיזבאללה באמצעות חברת הלוויין Eutelsat, חוץ מהולנד שהצטרפה לצרפת לפני כשבועיים, ב-17 במאי. זאת ועוד, תחנת הטלוויזיה "אלמנאר" ממשיכה לשדר לאירופה באמצעות חברות לוויין נוספות ששידוריהן נקלטים באירופה, בעיקר בדרומה.
