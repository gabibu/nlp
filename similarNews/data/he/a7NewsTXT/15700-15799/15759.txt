

ראש עיריית ניו יורק רודולף ג'וליאני חנך היום "גן זכרון" המוקדש לקורבנות הפיגועים של ה-11 בספטמבר, במרחק כמה מאות מטרים מההריסות העשנות עדיין של מרכז הסחר העולמי. בטקס אמר ג'וליאני: "היום, בבאטרי, במקום שבו הוקמה עירנו, אנו חולקים כבוד לאלה שניספו ולאלה שנותרו בחיים באותו יום טרגי".

ב"גן הזכרון" שהוא חלק מ"באטרי פארק", גן ציבורי בנקודה הדרומית של האי מנהטן, מול פסל החירות, נשתלו אלפי פקעות צבעונים צהובים על ידי תלמידי בתי ספר.

התלמידים נשאו בטקס את דגליהם של 82 המדינות, שאיבדו לפחות אזרח אחד ב-11 בספטמבר.

אנדרטה גדולה, שאופיה וגודלה עדיין לא נקבעו, תוקם במקום שבו עמדו מגדלי התאומים שקרסו לאחר שמטוסי הנוסעים התרסקו בתוכם.
