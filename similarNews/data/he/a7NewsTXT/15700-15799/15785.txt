

ארגון זק"א, העוסק בעיקר בזיהוי קורבנות אסון בעקבות פיגועים המוניים, אך גם מגיש עזרה ראשונה לפצועים, רכש לאחרונה חמישה אופנועים, כדי שמתנדביו יוכלו להגיע במהירות למקומות הפיגועים, ולהגיש עזרה לפצועים.

חמשת האופנועים הוצבו בחמש שכונות בירושלים: הר נוף, גאולה, נווה יעקב, רוממה ורמת שלמה. זאת, כדי להגיע מהר לשטח, ולהגיש עזרה ראשונה.

קמב"ץ העדה החרדית יהודה משי-זהב, העומד בראש הארגון, אמר כי מתנדבי זק"א נחשפים מידי יום לשכול ולמוות ויודעים מהו ערך של הצלת חיים. לדבריו, מתנדבי זק"א עוסקים באיתור, בחילוץ ובהצלה של בני אדם. הם אף משתתפים בחיפוש אחר נעדרים, ומעניקים עזרה ראשונה לנזקקים בפיגועים, בתאונות דרכים, בשריפות ובנסיבות אסון נוספות.

יהודה משי-זהב סיפר כי ההחלטה לרכוש את האופנועים באה לאחר מקרה שאירע באזור מאה שערים, ובו נפלה קורה של סוכה על ילדה קטנה. לאנשים במקום נדרש זמן רב לחלצה, והיא פונתה במצב קשה מאוד לבית החולים, ולאחר זמן קצר נפטרה מפצעיה. לדברי משי זהב, לו הגיעו אנשי זק"א למקום במהירות, ייתכן כי היה אפשר להציל את חיי הילדה.

בשבוע הבא ישתתפו כ-60 חברי הארגון בקורס חילוץ שיתקיים במישור אדומים. נושא הקורס: חילוץ בני אדם מתאונות בכלי רכב ובמבנים.


