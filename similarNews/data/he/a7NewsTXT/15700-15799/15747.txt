

אתמול נודע כי יו"ר הסתדרות המורים אברהם בן שבת, וסגנו, אורי גרומן, חשודים בבפרשת קניית תארים אקדמיים ממכללות ברלינגטון ולטביה, שלהן שלוחות בישראל. המשטרה מייחסת לשניים קבלת שוחד ומרמה בנסיבות מחמירות.

היום התווסף לרשימת החשודים בקבלת תארים במירמה ניצב אליק רון, המפקד בדימוס של המחוז הצפוני.

חקירה הכוללת של הפרשה מתנהלת בימים אלה על ידי מפלג ההונאה במשטרת מחוז ת"א, ועד עתה נחקרו אנשי צבא, אנשי ציבור ועובדי מדינה.

לפתיחת חקירת המשטרה בנושא התארים המזוייפים הביאה פניית משרד החינוך לפרקליטות המדינה, בנושא פעילותה של שלוחת אוניברסיטת לאטביה, במכתב שנשלח ב-10 לחודש יולי השנה.

שתי השלוחות שפעילותן נחקרת כעת, ברלינגטון קולג' ולאטביה, קיבלו אישורים זמניים לפעול בשיטה של לימוד מרחוק, לפני שהכנסת קיבלה את התיקון מספר 11 לחוק המועצה להשכלה גבוהה, המסדיר את פעולתן של שלוחות מקומיות של מוסדות אקדמיים זרים.
עם כניסת החוק לתוקפו, אסרה המל"ג על ברלינגטון לרשום תלמידים החל מיולי 99' ועל לאטביה אסרה לרשום תלמידים החל מנובמבר 99'.

לפיכך שני המוסדות הללו אינם מחזיקים ברשיון מהמועצה הגבוהה ללמד ולהעניק תארים.

שרת החינוך, לימור לבנת, אמרה היום כי על פניו מדובר בדברים חמורים ביותר וכי נראה כי בשולי מערכת ההשכלה הגבוהה נעשו מעשים בלתי חוקיים. לבנת הוסיפה כי אם החשדות נגד בן שבת יתבררו כנכונים הוא ייאלץ להתפטר מתפקידו. עוד אמרה לבנת שבמקרה כזה, היא גם תשקול לדרוש ממנו להחזיר את תוספות השכר שקיבל שלא כדין בשל התארים המזויפים.


