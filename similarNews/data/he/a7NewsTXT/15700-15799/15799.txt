

סוכנות החלל האמריקנית ושותפותיה בתחנת החלל הבינלאומית הסכימו עקרונית להרשות לדרום-אפריקני בן 28 להיות התייר השני בחלל, הודיעה נאס"א ביום שלישי.

מיליונר האינטרנט מארק שאטלוורת' חתם ב-4 בדצמבר עם סוכנות החלל הרוסית על חוזה, לפיו יטוס ברכב החלל הרוסי סויוז לתחנת החלל הבינלאומית באפריל 2002, כמעט שנה לאחר טיסתו של המיליונר האמריקני דניס טיטו שהיה התייר הראשון בחלל.

הדוברת ציינה כי סוכנויות החלל של רוסיה, אירופה, יפאן וקנדה (שותפותיה של נאס"א בבניית תחנת החלל הבינלאומית) הכינו טיוטה של דרישות לתיירי חלל, הכוללות "יכולת גופנית ופסיכולוגית וידע בשפות, וכן משך הזמן הנדרש לאימונים".

כמו טיטו, שאטלוורת' מתכנן לטוס ברכב חלל סויוז באמצעות סוכנות הנסיעות "ספייס אדוונצ'רס" מארלינגטון, וירג'יניה. הסוכנות הודיעה כי הוא כבר חתם על חוזה לפיו יטוס באפריל. מנהל הסוכנות אריק אנדרסון אמר, כי אין הוא יכול למסור את הסכום ששאטלוורת' שילם לרוסים, אך ציין כי המחיר אינו גבוה יותר מהמחיר ששילם טיטו ואשר עמד על 20 מיליון דולר.

שאטלוורת', יליד קייפטאון, מתכנן לבצע מספר ניסויים מדעיים בחלל וביניהם מחקר ביו-רפואי באיידס.

לפני חתימת החוזה השלים שאטלוורת' את תוכנית האימונים ב"עיר הכוכבים" שברוסיה, שכללה טיסות במטוסי מיג 25 ומיג 29, אימונים באפס כוח משיכה, בדיקות רפואיות נרחבות ואימונים במדמה של סויוז.



