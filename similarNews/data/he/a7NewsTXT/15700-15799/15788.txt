

אתמול בשעה 15:46 (שעון ישראל) קיימו במדינות רבות בעולם המערבי טקס התייחדות עם הרוגי מתקפת הטרור שאירעה לפני שלושה חודשים בדיוק במגדלים התאומים בניו- יורק ובפנטגון בוושינגטון. במתקפה נהרגו יותר מ- 3000 בני אדם. שעת קיום הטקסים היא הרגע המדויק שבו פגע המטוס הראשון במגדל הראשון.

נשיא ארצות הברית ג'ורג' בוש נשא נאום בבית הלבן, ומאחוריו התנוססו דגלי 80 המדינות שאזרחיהן נפגעו בפיגוע ההמוני. "כשאנחנו נלחמים בטרור", אמר בוש, "אנחנו נלחמים ברודנות, ואנחנו זוכרים... לפנינו דרך ארוכה, ועדיין נשקפות לנו אולי סכנות רבות, אך אין כל ספק כיצד יסתיים העימות הזה. אויבינו עשו את הטעות שאויביה של אמריקה עושים תמיד. הם ראו חופש ומחשבה, ופירשו זאת כחולשה, אולם כעת הם רואים תבוסה".

בוש הצדיע לגבורת המצילים, שרבים מהם נספו בקריסת המגדלים התאומים: "אנחנו נזכרים באומץ לבם של המצילים, ובגלי הידידות והאהדה שהובעו בכל רחבי העולם".

בירושלים התקיים באותה שעה במשרד ראש הממשלה טקס מקביל, בהשתתפות רה"מ שרון, ושגריר ארה"ב בישראל, דן קרצר.

קרצר הודה לשרון על ביטויי ההזדהות של ישראל עם העם האמריקני, ואמר: "זהו רק סמל לקשר הנמשך בין ארה"ב לבין ישראל, וארה"ב תעמוד לצדכם תמיד. מחויבותנו באפגניסטן מגיעה לשלב הסופי, אבל זה רק צעד אחד בצעדים שיש לנקוט נגד הטרור. למאבק נגד הטרור יש הרבה שותפים, ואנו נילחם בו בכל מקום שהוא קיים. הפיגועים האחרונים בחיפה ובירושלים הם חלק מהטרור העולמי. אין טרור טוב וטרור רע, ושום דבר טוב לא יכול לצאת מטרור".

ראש הממשלה שרון אמר כי "לאחר 11 בספטמבר אנו חולקים שותפות גורל ונחישות במאבק בטרור".


