

בשיחה בתכנית "בוקר בשבע" תיאר ד"ר מרדכי קידר מ"מכון בגין סאדאת" מאוניברסיטת בר אילן את מצבו של ערפאת, כפי שהשתקף מהראיון שקיים עמו עודד גרנות פרשן הטלוויזיה הישראלית . הראיון, לדברי קידר, חשף את "האישיות" ששמה ערפאת.

לדברי קידר, מי שצפה בשידור, ומבין ערבית, יכול להיווכח שמדובר באישיות פתטית, מבולבלת ומנוכרת. דבר קיומו של ה"לחשן", שלוחש לו מה עליו לומר, ידוע כבר כשנה.

קידר אמר כי לדעתו ערפאת אינו יודע מה קורה מסביבו, אין לו מחשבה או אסטרטגיה, והוא ניזון באופן סלקטיבי ממידע המגיע אליו ממקורבים ולאו דווקא ממידע מהימן.

קידר סבור כי מקורבים אחדים מתמרנים את ערפאת, שמוחזק כסמל בלבד, ולא כמנהיג. בסופו של דבר אפשר לומר, מציין קידר, כי ערפאת הפך לנטל על העם הפלשתיני.

רה"מ שרון החליט אתמול לא לאפשר לערפאת לצאת לוועידה בדוחה.


