

אתמול דנה ועדת העלייה והקליטה של הכנסת בהצעתו של שר הפנים אלי ישי לערוך תיקונים בחוק השבות. ישי טוען כי בשנה האחרונה 70% מכלל העולים לארץ אינם יהודים. "מדינת ישראל הופכת למדינת הגירה, והשבר נעשה תוך כדי ניצול החוק בעצמו, ולא רק בניצול פרצות. לדעת ישי היה מן הראוי כי חוק השבות יוחל רק על יהודים על פי ההלכה, אך מכיוון שהוא יודע שהצעה כזו לא תתקבל בכנסת הוא מציע לערוך תיקונים שיצמצמו את תחולתו של החוק, שהיא רחבה מדי.

יו"ר הסוכנות היהודית סלי מרידור אמר בדיון כי תיקון בחוק השבות יעביר מסר שלילי, ויהיה בו משום "סטירת לחי ליהדות העולם". "לא ייתכן שמצד אחד נדרוש מיהדות התפוצות שיעמדו לצדנו, ודווקא בעת כזו, שאנו גם זקוקים להם לצורך מאבקנו הקיומי, נשנה פתאום את החוק".

מרידור הבטיח לעזור בכל ניסיון למנוע זיופים ומרמה. ח"כ אבשלום וילן ממר"צ אמר שכדי לשמור על החזון הציוני אסור לערוך שינויים בחוק. וילן הזכיר את ממדי ההתבוללות הגדלים והולכים בעיקר בארה"ב, וטען כי "אם תקום מדינה פלשתינית, ואליה ישובו הפליטים ונכדיהם, יישארו היהודים חמישה או שישה מיליון בלבד, וזה חמור".

את הידיעה העביר כתבנו בכנסת, חגי סרי.

