

בימים אלה מופצת ברחבי העולם כרזה תעמולתית חדשה נגד יאסר ערפאת. בכרזת הענק מופיעה תמונתו של יאסר ערפאת למתבונן מרחוק. מי שמתקרב לתמונה יכול להבחין שהיא מורכבת, בעצם, מתמונות של אירועי טרור שביצעו הפלשתינים. מטרת הכרזה: להעביר את המסר שמי שעומד באופן ישיר מאחורי מעשי הטרור הוא יו"ר הרשות הפלשתינית יאסר ערפאת.

מתחת לתמונה מתנוססת הכתובת "מה שאתם רואים, זה מה שאתם מקבלים" בשפה האנגלית (What you see is what you get). הכרזה מופצת בעיקר לגורמים פרו ישראלים, יהודים ולא יהודים, וביניהם אגודות ידידות שונות, המרוכזות בעיקר בארצות צפון אמריקה ואירופה.

יצוין, כי אין זו יוזמה של משרד החוץ הישראלי אלא של אנשים פרטיים, וכי משרד החוץ מעודד קיום פעולות הסברה עצמאיות מסוג זה.

בתוך כך אמר אתמול שר התשתיות אביגדור ליברמן כי משרדו מתרגם ומוסיף כתוביות לראיון שקיים הערוץ הראשון עם יאסר ערפאת בליל שבת: "הראיון הזה הציג את התמונה האמיתית של ערפאת, ועשה לנו שירות תעמולתי מצוין".

מזכ"ל הפתח' ביו"ש וראש התנזים מרוואן ברגותי קרא בראיון שהתפרסם אתמול בעיתון הלבנוני "אל חיאת", לחדול זמנית מביצוע פיגועי התאבדות בתחומי ישראל "עלינו להפסיק או להשהות זמנית את פיגועי ההתאבדות כדי להרגיע את דעת הקהל בעולם וכדי להסיר את הסכין מעל צווארו של העם הפלשתיני", אמר ברגותי.



