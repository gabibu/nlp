

צה"ל החל בימים האחרונים לבדוק את כל התארים האקדמאים שקיבלו אנשי צבא הקבע בשנים האחרונות מאוניברסיטת לטביה. זאת, בעקבות הסתעפות חקירת התארים הפקטיביים שעל פי החשד ניקנו בכסף ע"י עשרות אנשי צבא, שוטרים, מורים ועובדי מדינה משלוחת אוניברסיטת לטביה בארץ.

המשטרה הצבאית מנהלת כבר חקירה נגד שני נגדים, שעל פי החשד קיבלו תואר שני במרמה מאוניברסיטת לטביה. שמותיהם של הנגדים נמסרו למשטרה הצבאית ממשטרת ישראל, אליה הגיעו בשבועיים האחרונים שמות של עשרות קציני משטרה, אנשי צבא הקבע, מורים ועובדי מדינה, שרכשו במירמה תארים מאוניברסיטת לטביה.

אתמול פורסם שגם ניצב אליק רון, לשעבר מפקד מחוז הצפון של המשטרה, נחקר באזהרה ביחידה לחקירת שוטרים במשרד המשפטים, בחשד כי קיבל את תוארו בדרך לא כשירה מהאוניברסיטה. חוקרי מח"ש שאלו את רון לגבי חשדות ולפיהם קיבל את התשובות לחלק מהמבחנים שעשה מראש ולגבי כשרות עבודות שהגיש בעת לימודיו באוניברסיטה.

במעצר בית נמצאים החל מאתמול גם מזכ"ל הסתדרות המורים, אברהם בן שבת, וסגנו אורי גרומן, החשודים אף הם ברכישת תארים מהאוניברסיטה בדרך לא כשרה.

הפרשה נחשפה לפני כשבועיים, כאשר נעצר החשוד העיקרי בפרשה, תא"ל במיל. יוני שטריקס, לשעבר סגן ראש אגף הטכנולוגיה והלוגיסטיקה בצה"ל, נשיא ומנהל חברת ISE החשוד כי עסק במכירת התארים. החברה בראשה עמד שטריקס ייצגה בישראל את אוניברסיטאות ברלינגטון ולטביה. עמו נעצר אברהם אבן חן, ששימש כיועץ בחברה.
