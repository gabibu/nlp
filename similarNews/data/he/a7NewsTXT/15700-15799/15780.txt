

צה"ל החל בימים האחרונים לבדוק את כל התארים האקדמאים שקיבלו אנשי צבא הקבע בשנים האחרונות מאוניברסיטת לטביה. זאת, בעקבות הסתעפות חקירת התארים הפקטיביים שעל פי החשד ניקנו בכסף ע"י עשרות אנשי צבא, שוטרים, מורים ועובדי מדינה משלוחת אוניברסיטת לטביה בארץ.

המשטרה הצבאית מנהלת כבר חקירה נגד שני נגדים, שעל פי החשד קיבלו תואר שני במרמה מאוניברסיטת לטביה. שמותיהם של הנגדים נמסרו למשטרה הצבאית ממשטרת ישראל, אליה הגיעו בשבועיים האחרונים שמות של עשרות קציני משטרה, אנשי צבא הקבע, מורים ועובדי מדינה, שרכשו במרמה תארים מאוניברסיטת לטביה.

החל מאתמול נמצאים במעצר בית מזכ"ל הסתדרות המורים, אברהם בן שבת, וסגנו אורי גרומן, החשודים ברכישת תארים מהאוניברסיטה בדרך לא כשרה.

בן שבת הודיע אתמול כי לא יתפטר, ולא ישעה את עצמו מתפקידו.

החשד הוא כי בן שבת קיבל את מרבית העבודות שהיה עליו להגיש במסגרת התארים, כטובת הנאה מן החברה המייצגת את שלוחות ברלינגטון ולטביה בישראל, השלוחות שבהן למד. נוסף על כך לא שילם בן שבת את שכר הלימוד. על פי החשד בתמורה לקבלת התארים העניק בן שבת למוסדות שבהם למד את הזכות להשתמש לצורכי פרסום בציון העובדה כי למד בהם.

יצוין כי כשהציג את התעודות על סיום לימודיו קיבל בן שבת תוספת שכר משמעותית.
בתגובה אמר בן שבת כי זו הייתה מעידה של פעם בחיים, וכי אין צורך שיתפטר בעקבות כך.
בן שבת מודה בחלק מסעיפי כתב האישום: "הסכמתי שמספר עבודות, שמעמדן למעשה שולי, תבוצענה על ידי אחרים", אמר.

בתגובה אמר יו"ר ועדת החינוך של הכנסת זבולון אורלב לכתבתנו כי הוא מיצר על כך שהמועצה להשכלה גבוהה לא פעלה במהירות וביעילות על פי סמכות שניתנה לה בחוק, והיא: סגירת השלוחות של האוניברסיטאות שאין להן אישורים. הייתה כאן פרצה בחוק, והיא גרמה לאנשים אחדים להיכשל. "באופן אישי", הוסיף אורלב "אני נדהם מכך שבן שבת, על פי הודאתו, נכשל בכך. זה הוא כתם גדול על ציבור המורים".

הפרשה נחשפה לפני כשבועיים, כאשר נעצר החשוד העיקרי בפרשה, תא"ל במיל. יוני שטריקס, לשעבר סגן ראש אגף הטכנולוגיה והלוגיסטיקה בצה"ל, נשיא ומנהל חברת ISE החשוד כי עסק במכירת התארים. החברה בראשה עמד שטריקס ייצגה בישראל את אוניברסיטאות ברלינגטון ולטביה. עמו נעצר אברהם אבן חן, ששימש כיועץ בחברה.


