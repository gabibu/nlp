

חברי הכנסת אחמד טיבי ומוחמד ברקה נפגשו לפני כשבועיים עם עבד אל-רחים מלוח, הנמנה עם ראשי ארגון החזית העממית. ארגון טרור זה אחראי לשורת פיגועים, ובראשם רצח השר רחבעם זאבי הי"ד. לפני ימים אחדים החליטו היועץ המשפטי לממשלה ופרקליטות המדינה שלא לנקוט צעדים משפטיים נגד השניים בפרשה זו.

עם זאת, כדי להבהיר שרק מבחינה משפטית זכו ברקה וטיבי שלא להיות מועמדים לדין, וכדי שלא יתקבל רושם כאילו פגישתם מתקבלת כמעשה לגיטימי מבהירה טליה ששון, מנהלת המחלקה לתפקידים מיוחדים בפרקליטות המדינה במכתב לשני חברי הכנסת כי חסינותם כחברי כנסת אינה מאפשרת להם להיפגש עם כל אדם, למרות הטענה של טיבי וברקה כי מלוח הוא אישיות פוליטית.
עוד כותבת ששון כי היועץ המשפטי לממשלה דוחה מכל וכל את טענות טיבי וברקה על "משטרת מחשבות" של הפרקליטות בעניינם. לדברי ששון, הפרקליטות נוהגת בריסון רב בכל הקשור לחופש הביטוי.


