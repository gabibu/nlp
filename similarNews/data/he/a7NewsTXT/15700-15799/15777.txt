

אתמול יזמו ערביי יש"ע אירועי ירי ונסיונות פיגוע רבים בחיילי צה"ל ובאזרחים ישראלים ברחבי יש"ע אתמול.

לפנות בוקר שיגרו הפלשתינים 6 פצצות מרגמה לעבר יישוב במרכז גוש קטיף. אחד הבתים נפגע מפגיעה ישירה. בעת נחיתת הפצצה בני המשפחה שהו בבית, אך בנס לא היו נפגעים. פצצות פגעו במבנים נוספים ומכוניותיהם של תושבים אחדים ניזוקו. מכונית אחת נפגעה מפגיעה ישירה. המחבלים שיגרו את הפצצות מחאן יונס השוכן במרחק של כ-700 מטר מהיישוב. בתגובה שלח חיל האוויר מסוקי קרב לאזור. הטייסים זיהו שתי חוליות העוסקות בשיגור פצצות מרגמה וירו לעברם טילים. ארבעה מחבלים נהרגו. מדובר צה"ל נמסר כי המחבלים השתייכו לחמאס ולפתח'.

מדרום לג'נין הפעילו מחבלים מטען צד נגד רכב צבאי, ולעבר מוצב צה"ל ליד צומת הפירות.

שני פלשתינים נהרגו אתמול בבוקר מירי חיילי צה"ל במחסום צבאי סמוך לכפר איכתבא, ליד טול כרם. מחקירת הצבא עולה כי השניים נסעו במכונית מסוג רנו מגאן, שנגנבה באחרונה מקצין צה"ל. הם נסעו לעבר מחסום פתע של צה"ל, ללא לוחיות זיהוי על כלי הרכב. החיילים סימנו לרכב לעצור, והנהג השיב לחיילים כי הוא עוצר, אך לפתע האיץ לעברם.

החיילים, שחששו לחייהם, פתחו באש לעבר הרכב, וזה הידרדר לצדי הדרך, והתהפך. מהרכב יצא אחד הפלשתינים, וניסה לברוח, אך התמוטט זמן קצר לאחר שהחל המרדף אחריו, מרדף שלא לווה ביריות.
חובשים של צה"ל שהגיעו למקום טיפלו בפצוע שיצא מן הרכב, ובפלשתיני הנוסף שנשאר פצוע ברכב הגנוב. זמן קצר אחר כך מתו השניים מפצעיהם. גופות השניים פונו ע"י ניידת של "הסהר האדום".
מצה"ל נמסר כי התחקיר מעלה כי החיילים פעלו כשורה.

סמוך ליישוב שא-נור בצפון השומרון הפעילו מחבלים מטען ליד רכב צבאי שליווה כלי רכב אזרחיים.
בחברון נפתחה אש לעבר עמדת צה"ל בתל רומידה מכיוון שכונת אבו סנינא.

בערב נפתחה אש לעבר רכב צבאי דרומית לבית כחיל, באזור חברון. בשעות הצהריים השליכו ערבים שישה בקבוקי תבערה על רכב של מג"ב ברחוב השלאלה בחברון.



