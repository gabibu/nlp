

הקונסולית של ישראל במארסי, תמר שמש, העניקה אתמול שני אותות "חסידי אומות עולם", האחד לנזירה סנט ז'אן והשני לאחת מלוחמות המחתרת הצרפתית מרגריט שואב, לאחר מותה.

הנזירה סנט ז'אן, ששמה המקורי היה מרי אוטוריאז', היא בת 88. נזירה זו הסתירה במשך שנה וחצי בתקופת הכיבוש הגרמני שני ילדים יהודים.

מרגריט שואב, שנפטרה בשנת 1995 בגיל 104, עמדה בראש לוחמי המחתרת באיזור ארבון, שם הסתירה כ-50 נערות יהודיות. אחת מהן, סילביה שיטרית, שהיא כיום בת 66 ומתגוררת במושב סמוך לירושלים, מצאה אותה לאחר 3 שנות חיפושים. שואב נרדפה על ידי הנאצים בהיותה חברה במחתרת והסתתרה מהן מ-1943 ועד לתום מלחמת העולם השניה.


