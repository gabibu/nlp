

בטקס הדלקת נר שלישי של חנוכה בבית החולים רמב"ם בחיפה, התכבד סמל ירון שטוקלמן מעין יהב, להדליק את הנרות. בטקס השתתפו הרמטכ"ל מופז, פצועי צה"ל ובני משפחותיהם.

שטוקלמן נפצע קשה בשבוע שעבר בפעילות מבצעית באיזור בקעת הירדן מירי צלף בראשו. במהלך הניתוח בו דימם שטוקלמן באורח קשה בראשו, נעשה שימוש בתרופה המיועדת באופן רגיל לחולי המופיליה. התרופה הטיבה בצורה קיצונית את מצבו.

הרמטכ"ל אמר בטקס: "במאבק הזה מול הפלשתינים, כל יום שחולף ובו הפלשתינים לא מצליחים להשיג את יעדיהם הלאומיים - הוא נצחון ישראלי ברמה הלאומית".

מופז בירך את החיילים הפצועים ואמר: "היום לאחר 15 חודשי עימות אנו יכולים לומר שקודם לכן בזכות כושר העמידה היוצא דופן של החברה בישראל ואחר כך בזכות איתנותו של צה"ל ומערכות הבטחון האחרות, אנו עומדים במערכה הזאת כמנצחים זקופים עם כל הכאב ועם כל הצער".
