

משפחת קודג'ינסקי לא תוכל להניח את חנוכייתה בפתח דירתה כפי שעשתה אשתקד כך קבע השופט יואל צור, סגן נשיא בית משפט השלום בירושלים.

זוג שכנים, הגרים בבית המשותף, פנו לבית המשפט בטענה כי חדר המדרגות הוא חלק מרכוש משותף לכל הבניין, ולכן אין לשכנים כל זכות להציב בו חנוכייה ללא הסכמת בעלי הדירות. השופט הוציא את צו המניעה מבלי שזימן את משפחת קודג'ינסקי לדיון.

התובעים אמרו כי "החנוכייה גורמת לריח חזק מאוד של שמן שרוף בחדר המדרגות, שהוא מבנה אטום ורובו ככולו ללא חלונות, למעט צוהר קטן".

עוד הם טוענים, כי הדבר גורם להרגשת מחנק, ולעתים הריח חודר אף לתוך ביתם "והוא מפגע העשוי לפגוע בבריאותם של בני המשפחה ו/או אישים אחרים".

דר' מיכאל קודג'ינסקי, שנגד משפחתו הוצא הצו, אומר כי לחדר המדרגות של הבניין אין דלת, ואין אפשרות לסגור אותו, ולכן ישנה זרימה חופשית של אוויר. לטענתו, השופט הוטעה, ולא טרח לרדת לעומקן של העובדות.

קודג'ינסקי, שהוא רופא במקצועו, מוסיף, כי ריח של שמן זית אינו מזיק לבריאות.

לפסק הדין יש, כמובן, משמעויות מרחיקות לכת של איסור לקיים מצווה מן התורה במדינת ישראל. "וזה מקומם ועצוב ששופט במדינת ישראל יכול להוציא צו כזה", אמר קודג'נסקי.

קודז'ינסקי ומשפחתו מקיימים את הוראת בית המשפט, אולם הם שכרו עו"ד כדי לערער על הצו, בתקווה שבשנה הבאה "יורשו" להדליק את נרות החנוכה בפתח ביתם.

בתגובה מסרה דוברות בתי במשפט כי החלטתו של השופט יואל צור "ניתנה על רקע סכסוך שכנים, ובשל הטענות על ריח רע הנודף מהנרות, ובלי שום קשר לענייני דת, מסורת והלכות חג החנוכה".


