

סמ"ר במיל' רונן רוזן הוכרז הערב כנעדר צה"ל. רונן רוזן, עזב את ביתו ב-25.11.01, לבוש מדים ונושא נשק, ונסיבות היעלמו לוטות בערפל.

משטרת ישראל, המשטרה הצבאית והיחידה לאיתור נעדרים של צה"ל, הקימו צוות חקירה משותף כדי לחקור את הפרשה.

צה"ל פונה אל הציבור לסייע בחיפושים אחרי סמ"ר רוזן. כל היודע דבר על מקום הימצאו של רונן רוזן, מתבקש להודיע למשטרת נתניה בטלפון 8604444-09, כמו כן אפשר לפנות במידע לכל תחנת משטרה.

בתוך כך נודע כי התחייבותו של שר הביטחון בנימין בן אליעזר לאנשי המילואים כי יבוטחו באופן זהה לאנשי הקבע אינה תקפה. כזכור, לפני חודשים אחדים פרץ משבר עם חיילי המילואים, ובשיאו איימו מפקדי גדוד טנקים במילואים שלא להתייצב לשירות. בתגובה פרסם בן אליעזר מכתב התחייבות לחיילי המילואים. ובו כתב בן אליעזר: "עקב אי הבהירות שעלתה בקרב חיילי המילואים באשר לביטוחם, ברצוני להצהיר במכתב זה על מחויבותו של משרד הביטחון להעניק זכויות מלאות לחיילים המשרתים במילואים אשר נפגעו תוך כדי שירותם הפעיל ובעקבותיו".

עם זאת, עקב דיון בנושא אחר בבג"צ הובהר לפני ימים אחדים כי עמדת פרקליטות המדינה היא שההתחייבות לשלם מקופת המדינה אינה חוקית, ואינה מחייבת. בתשובת המדינה מצוין בפירוש כי גם לשר הביטחון ולשר המשפטים אסור להתחייב בשם המדינה, והתחייבויות כאלה בטלות. חברי כנסת פנו לנשיאות הכנסת לקיים דיון דחוף בנושא בוועדת החוץ והביטחון. במקביל פנו ליועץ המשפטי לממשלה בבקשה לתת תוקף משפטי למכתבו של בן אליעזר.


