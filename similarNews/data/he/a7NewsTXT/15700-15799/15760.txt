

משטרת ה"אינטרפול" והאוצר האמריקני הודיעו היום כי הם מתכוננים לשתף פעולה במאבק נגד מימון ארגוני הטרור.

בהודעה שהתפרסמה על ידי אינטרפול נאמר, כי מזכ"ל הארגון רונלד ק. נובל מארה"ב ותת שר האוצר האמריקני ג'ימי גורול, הודיעו על כוונתם להקים "מאגר נתונים על מימון הטרור הבינלאומי". השניים נפגשו היום בליון, שבמרכז צרפת, שבה נמצא המטה הכללי של אינטרפול.

מאגר הנתונים, שיופעל על ידי אינטרפול, יהיה תפעולי תוך חודשיים.

נובל קרא ל-179 המדינות החברות בארגון המשטרה הבינלאומי להעביר לאינטרפול את כל המידע העשוי לסייע לו, נאמר בהודעה.

"האוצר האמריקני יפעל ישירות עם אינטרפול כדי לפתח מאגרים במטרה להאבק בטרור. המאבק ברשתות המימון של הטרור יצליח רק אם נאחד את כל המשאבים הנמצאים ברשותנו, כדי לעצור את אלה הרוצים לממן פעולות טרור נגד חפים מפשע", הוסיף גורול.

