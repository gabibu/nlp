

אפרת אברהם, אחותו של בני אברהם, שהוכרז כחלל לאחר שנחטף עם שניים מחבריו בלבנון, סיפרה ביומן הצהריים של ערוץ 7 על התהליך שהביא לכך שמזכ"ל האו"ם קופי אנאן הבטיח למשפחות החיילים כי יורשו לצפות בקלטת שצולמה בזמן החטיפה, ויקבלו לידיהם פריטים מחפציהם של החיילים.
לדבריה, משלחת של בני המשפחות יצאה לטקס המאה של פרס נובל בכוונה למחות על כך שמזכ"ל האו"ם קופי אנאן הוא שיקבל את הפרס. הכל התהפך, אמרה אברהם, כאשר לפני הטקס בישר להם אנאן כי האו"ם הסכים לאפשר למשפחות לצפות בקלטת המפורסמת שצולמה בעת החטיפה, ו 18 שעות לאחר מכן, והמצויה במשרדי האו"ם.

אברהם ציינה כי אנאן גם הבטיח שהמשפחות תקבלנה את הפריטים עם כתמי הדם המצויים בידי האו"ם, ואם יוכח שהדם הוא של החיילים, המשפחות תקבלנה לידיהן את הפריטים. אברהם ציינה כי להישגים אלו הגיעו המשפחות בשל הלחץ שהן הפעילו "בכל דרך אפשרית בכל נקודה על הגלובוס", כלשונה. היא הוסיפה כי הדרך עוד ארוכה, אך עד שהמשפחות לא תראינה את החיילים מתים או חיים הן לא תשקוטנה.

את ההישג הסבירה אברהם ברצונו של אנאן לקבל את הפרס מבלי שהמשפחות תבענה את מחאתן. "זה שיעור בדיפלומטיה בינלאומית", אמרה אברהם, והוסיפה: "אנאן ידע שאנחנו מתכוונים למחות על עצם קבלת הפרס, והוא התעלה על עצמו, ופסק שנקבל את הפריטים שעל קבלתם נלחמנו במשך שנה".

אנאן, הוסיפה אברהם, לא ביקש מהמשפחות שלא למחות, אבל לאחר שהם קיבלו את הודעתו, הן הודיעו כי מבחינתן הוא מקבל את הפרס, וכי הם ייעדרו מהטקס.


