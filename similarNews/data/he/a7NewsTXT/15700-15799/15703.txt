

אתמול פורסם דו"ח העוני לשנת אלפיים, ועל פיו נוספו השנה שלושים אלף ישראלים למעגל העוני, ובסך הכל יש עכשיו בארץ כמעט מיליון ומאה אלף עניים, שהם שלוש מאות וחמישה אלף משפחות. מספר הילדים במשפחות הללו חמש מאות עשרים וחמישה אלף.

לפי נתוני הלשכה המרכזית לסטטיסטיקה עני הוא מי שהכנסתו הכוללת נמוכה מאלף שבע מאות חמישים ושלושה שקלים בחודש.

שר העבודה שלמה בניזרי הביע אתמול חשש שדו"ח העוני בשנה הבאה יהיה קשה בהרבה. הוא קרא שלא לפגוע בקצבאות הילדים של הביטוח הלאומי. "מי שמציל את מדינת ישראל מהידרדרות נוספת הוא המוסד לביטוח לאומי", אמר בניזרי, והוסיף כי "ללא הקיצבאות המצב היה גרוע יותר. בעזרת הקצבאות צמצמנו את העוני ב 44 אחוזים" .

בניזרי קרא לרה"מ שלא לפגוע בקצבאות, ואמר כי אם תהיה פגיעה בהן "נגיע לקטסטרופה מבחינה חברתית" כלשונו.

בניזרי פירט את הסיבות לעוני: לדבריו, רבע מכלל הקשישים עניים, ויש, לדעתו, להגדיל את הקצבה של הקשישים באופן מדורג, וכן להנהיג פנסיה חובה בחוק. שר העבודה אמר כי כדי להדביר את האבטלה מאונס יש ליצור מקומות תעסוקה ולצמצם את מספר העובדים הזרים בארץ. אלה, לדבריו, "גונבים" את הפרנסה מישראלים רבים.

הגורם השלישי לעוני, לדברי בניזרי, הוא השכר הנמוך, ולכן הוא מציע להקל את נטל המס באמצעות קיצוץ בביטוח הבריאות.


