

הווקף המוסלמי מתכוון להקים אתר זיכרון לפייסל חוסייני על הר הבית. ישראל כספי, חבר הוועד למניעת הרס עתיקות בהר הבית אמר ביומן הצהריים של ערוץ 7 כי על הכוונה להקים את האנדרטה יודע הוועד מזה חודשים אחדים, אך למרות התרעותיו מעלימות הרשויות את עיניהן מהעניין.

לדבריו, בבמה מוגבהת במזרח הר הבית נעשתה פתיחה של הריצוף, ונעשו חפירות לצורך הקמת האנדרטה. הוא הוסיף כי מבחינה פורמלית אכן נשמעה המשטרה להתרעות הוועד, והיא הורתה לווקף לחדול מהעבודה, אך למעשה אנשי הווקף מערימים על המשטרה, ויש עדויות שהעבודה נמשכת לסירוגין. חומרי בנייה מוברחים פנימה, ועתיקות מוברחות החוצה. יתרה מזאת, מציין כספי, הווקף מנהל מבצע רחב היקף לניקוי חללים תת קרקעיים עצומים ובורות מים, ואיש אינו מונע ומטפל בעניין כדי למנוע את הפיכתו של הר הבית לאתר במעמד של ה"כעבה" במכה.

כספי ציין כי הוועד נפגש עם השר לבטחון פנים עוזי לנדאו כדי להביע את מחאתו החריפה על המתבצע בהר, אך לדבריו השר התעלם מכל העובדות והנתונים. "הוא מזכיר לנו את פסל שלושת הקופים: העיוור החירש והאילם, השר אינו רוצה לראות דבר, לשמוע דבר או לומר דבר בגנות משטרת ישראל", אמר כספי, והוסיף כי אף על פי שבפני השר הובא מידע מודיעיני, הובאו דיווחים וצילומים מהאוויר ומהשטח, השר מתעלם מכל אלו וממשיך לטעון כי העבודה אינה מתבצעת.

כספי אמר כי ב 11 ביולי עמד השר מעל דוכן הכנסת ודיווח כי מזה חודשיים אין טרקטורים העובדים על ההר, אך לדבריו כעבור יומיים נכנס הוועד ללשכת השר, והראה לו 80 צילומים המתעדים את העבודות בהר הבית. העבודות מתנהלות גם בזמן שעליו הצהיר השר שאין עבודות. עד לרגע זה השר אינו מודה שהדיווחים שקיבל מוטעים, אומר כספי.

