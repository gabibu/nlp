

המועצה האזורית בקעת הירדן קוראת לכל מי שמזדהה עמה לעבור לתקופת שירות לאחד היישובים.
ראש המועצה האזורית בקעת הירדן דוד לוי אמר כי לאור המצב היום, שבו היו עזיבות רבות של תושבים מיישובי הבקעה, ולאור פניות של הציבור, פותחת המועצה האזורית בבקעת הירדן במבצע מיוחד, ובמסגרתו תעבורנה משפחות ליישובי בקעת הירדן לתקופה מוגבלת.

דוברת המועצה אורית ארציאלי סיפרה לכתבתנו כי אזרחים רבים פנו אל המועצה במהלך השנה האחרונה ושאלו כיצד אפשר לחזק את היישובים ולעודדם, ולמועצה לא הייתה תשובה ראויה עד שעלה רעיון האכלוס. אנשי המועצה ישבו עם החטיבה להתיישבות בסוכנות היהודית, וקבעו קריטריונים לקבלת המשפחות כדי להתאים את המשפחות לצרכיהם של יישובי הבקעה. בין הקריטריונים: הכנסה מסודרת, ונכונות לבוא לתקופת מינימום של חצי שנה. כמו כן מציינת המועצה כי היא מעדיפה לקבל בעלי משפחות.

המשפחות תגענה לבתים קיימים: חלקן לבתים של משפחות שעזבו, וחלקן לדירות שהיו בעבר של מתנדבים. "עצם העובדה שהרחוב שלך לא שומם, שעוד דירה מוארת, מעודדת מאד את האנשים ביישוב", אמרה ארציאלי.

בתשובה לשאלה האם מדובר על יישובים חילוניים ודתיים כאחד אמרה ארציאלי כי ביישובים הדתיים אין דירה פנויה, מפני שבשנה החולפת לא היו בהם עזיבות, אלא להפך: נקלטו בהם משפחות חדשות.
ביישוב גתית נמצאת כרגע המשפחה הראשונה שהגיעה במסגרת המבצע, והיא הגיעה מקיבוץ גדות. ראש המועצה דוד לוי אומר כי השפעתה של המשפחה כבר ניכרת ביישוב.

המעוניינים להצטרף יכולים לפנות לרכזת האכלוס במועצה האזורית בקעת הירדן.



