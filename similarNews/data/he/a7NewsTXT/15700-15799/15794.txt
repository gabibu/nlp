

עד ליום רביעי בשעות הבוקר המאוחרות, לא דווח על כניעתם של אנשי ארגון "אל קאעידה" של אוסאמה בן לאדן, המתבצרים באזור ההררי של טורה בורה במזרח אפגניסטן.

אחד ממפקדי הכוחות האפגנים באיזור, חאג'י מוחמד זאמן, הודיע אתמול כי נאמני בן לאדן הסכימו להיכנע ללא תנאי, וציין כי הם יירדו ממעוזיהם שבהרים ביום רביעי בבוקר.

אולם, שעות אחדות לאחר השעה היעודה, לא נראה כל סימן לכניעה בשטח, והכוחות האמריקנים ממשיכים להפציץ את האיזור.

זאמן סירב למסור פרטים על המצב בשטח לכתבים שהיו על מסלול הנחיתה האזורי, לשם הגיע בשעות הבוקר המוקדמות. לדבריו, מסיבת עיתונאים תתקיים היום בשעה מאוחרת יותר , אולם לא נאמר היכן ומתי יתרחש האירוע.

למרות שלא דווח על קרבות קרקע בשעות הבוקר, תקף מפציץ כבד אמריקני מסוג B-52 פעמיים ביום רביעי את ה"הרים לבנים", מסר כתב סוכנות הידיעות הצרפתית באזור.

לאחר שחג מספר פעמים מעל לרכס, שיחרר המפציץ שתי פצצות ענק דרומית לאיזור שהופצץ עד כה, קרוב יותר לגבול פקיסטן.




