

170,000 אזרחים ואזרחיות התפקדו למפלגת הליכוד בשבועות האחרונים, כך מסר רה"מ שרון בפגישה שנערכה אחר הצהרים במצודת זאב עם חברי הליכוד מסניף רחובות.

רה"מ מסר עוד כי בידי התנועה מצויים 15,000 טפסים נוספים הנמצאים בבדיקה, ולהערכתו תעבור המפלגה את 200,000 המתפקדים בקרוב. "הליכוד היא המפלגה המרכזית במדינה", אמר שרון.

עוד הוסיף, "העובדה שיש תגובה כה גדולה של מצטרפים, מוכיחה זאת ומוכיחה את חיוניותה של התנועה ואת העובדה שהאחריות על הדברים שיקרו כאן מוטלת על כתפיה. אנו צריכים להיות גאים בהישגי המיפקד", אמר שרון.

הוא אמר, כי הוא בטוח שבבחירות הבאות, מספר החברים בליכוד, שימלאו תפקידים בהנהגת המדינה, יהיה רב יותר.

רה"מ הודה ליו"ר המזכירות משה ארנס וברך אותו על ההתפקדות המסודרת והמאורגנת, לדבריו, היכולה לשמש דוגמה למפלגות אחרות.
