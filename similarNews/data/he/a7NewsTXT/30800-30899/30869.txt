

בית משפט השלום קיבל היום את תביעת הדיבה שהגישה אשת ראש הממשלה לשעבר שרה נתניהו נגד המקומון "כל העיר" השייך לרשת שוקן. השופט נעם סולברג קבע שרשת שוקן תשלם לגברת נתניהו 90 אלף שקלים פיצויים, וחייב אותם בתשלום הוצאות המשפט בסך 20 אלף שקלים.

בחודש ספטמבר 00' פרסם המקומון הירושלמי "כל העיר" במדור הרכילות שלו כי במהלך מסע הרצאות של רה"מ לשעבר בקנדה קיבלה הגב' נתניהו "מסאז'ים ופינוקים" על חשבון יהודי מונטריאול כיוון שאיננה מסוגלת להקשיב להרצאות וכי הוציאה אלפי דולרים בחנות של מעצב יוקרתי. עוד נכתב במדור הרכילות כי הגב' נתניהו התייחסה באורח מחפיר כלפי מתקינים של חברת הטלוויזיה בלווין "יס" שהגיעו לביתה.

העו"ד דוד שימרון שיצג את נתניהו טען כי בביתה לא מותקנת כלל מערכת של חברת "יס". בתצהיר שהגישה טענה שרה נתניהו כי העיתונים "עושים לי את זה כבר ארבע שנים. שופכים את דמי ורומסים אותי". לדבריה, מדובר בשקרים שפורסמו בזדון על מנת לפגוע בה והדברים הללו אכן פגעו בה ובילדיה.

הגב' נתניהו אמרה עוד כי העיתונות ניהלה נגדה מסע הכפשות וציינה כי על ראש הממשלה לשעבר אהוד ברק רעייתו נאווה, ומשפחתם לא נכתבו דברים מעין אלה.

עו"ד זאב ליאונד שיצג את הנתבעים טען כי כי לא מדובר בהוצאת דיבה וכי הפרסום נעשה בתום לב.

השופט סולברג קיבל את עמדת נתניהו וקבע כי טענת תום הלב אינה עומדת כאן וכי מדובר בלשון הרע כאשר הפרסום משפיל ומבזה.
