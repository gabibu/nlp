

מדו"ח של ועדת חקירה פרלמנטרית בבלגיה עולה כי בריסל הפכה למרכז טרור והיא משמשת מרכז גיוס טרוריסטי של ארגון אל-קעידה וכבסיס לתכנון וליציאה לפיגועים באירופה.

בתחילת יוני התפטרה גודליב טימרמנס ראש השירותים החשאיים הבלגיים לאחר שדו"ח הועדה קבע כי השירותים החשאיים נמנעו מלפעול לאחר שהמידע ברשותם העיד על כך שהטרוריסטים אינם מתכוונים לפגוע במטרות בלגיות.

מכון "אימרה" המביא את המידע מדווח כי אל בלגיה זורמים מהגרים רבים הזוכים לאזרחות כמעט אוטומטית. הסיבה לכך נובעת מרצונם של הוולונים, אחת משתי הקבוצות המרכיבות את בלגיה להתגבר על הרוב הפלאמי במדינה ולהחליש את עוצמתו הכלכלית על ידי תוספת של אזרחים שאינם פלאמים. כך פושעים וטרוריסטים מוסלמים יכולים לקבל אזרחות בלגית ללא כל בעיות ובלבד שהם דוברי צרפתית.

עוד עולה מהדו"ח כי בלגיה חתמה הסכם סודי עם ארגון הטרור הטוניסאי לפיו הוא יוכל לפעול משטחה באין מפריע בתנאי שלא יפגע במטרות בלגיות. עדות לעיסקה זו נמצאה בהצהרה שחתם עליה הארגון הטוניסאי ושמצאה את דרכה בטעות לשגרירות צרפת בבלגיה במקום למלך אלברט השני.
בלגיה מסרבת באופן שיטתי לשתף פעולה עם יתר מדינות אירופה במאבק בטרור. היא סירבה להסגיר לטוניס את רוצחו של הגנרל האפגני אחמד מסעוד, טארק מרופי אזרח בלגי ממוצא טוניסאי וחבר בארגון הטרור הטוניסאי. וכן סירבה לבקשת צרפת להסגירו בשל הסכנה הנשקפת ממנו ומארגונו הרואה בצרפת יעד לטרור.

בלגיה גם סירבה להסגיר לבריטניה את ספק הנשק של ה IRA ארגון טרור האירי, פטריק ריאן. הוא נעצר בבריסל ולמרות הוראת בית המשפט הבלגי להסגירו לבריטניה הוא שולח בהוראת הקבינט הבלגי לחופש.

בינואר 01 חשף ה CIA את מזימת ארגון אל קעידה לפגוע בשגרירות האמריקנית ברומא. העקבות הובילו למרופי אך דרישת ארה"ב מבלגיה לעוצרו נענתה בשלילה. באותו זמן עסק מרופי באין מפריע בהכנות לרציחתו של גנרל מסעוד בבלגיה. הוא אף גייס שני מחבלי תופת שהיו אמורים להתפוצץ בקרבת מסעוד. השניים, אחד מהם אזרח בלגי ממוצא טוניסקי, מורה לקוראן בבריסל והשני צפון אפריקני שחי באופן בלתי ליגלי בבלגיה.

עוד קבעה ועדת החקירה הבלגית כי השירותים החשאיים נכשלו במניעת חדירתם של גורמים מוסלמים פונדמנטליסטים לתוככי הקהילה המוסלמית בבלגיה המונה 350 אלף מוסלמים. חלק מהמסגדים בבלגיה כך עפ"י הדו"ח מנוהלים ע"י אנשי דת השייכים לאיסלם הקיצוני. בתי החולים, בתי הספר, מרכזי הספורט ובתי הסוהר משמשים כר נרחב לגיוס מועמדים לג'יהאד, מציין הדו"ח.

הדו"ח אף מזהיר כי בתוך בלגיה צומחת מדינה מוסלמית פונדמנטליסטית. לרשות המסגד הגדול בבריסל שנבנה בכסף סעודי על גבי קרקע שניתנה למלך פייסל במתנה על ידי המלך בודואן בשנת 67, עומדת משטרה מוסלמית המסיירת בשכונות מסוימות בבריסל בהן יש רוב מוסלמי גדול.
במסגדים נשמעת הסתה נגד בריסל "בירת הכופרים", כלשון המסיתים, ודברי שבח לבין לאדן ולהתקפת הטרור על התאומים. גודליב טימרמנס הודתה כי אין ביכולת השירותים החשאיים להתמודד עם השתלטות האיסלם הפונדמנטליסטי בבלגיה. התקציב מוגבל ואת מקומם של אלו הפורשים מהשירות לגימלאות אין מאיישים.

בסוף המאמר נקראות אמריקה ובריטניה להזהר מהתקפת ארגון אל קעידה היכולה לצאת בקלות משטחה של בלגיה.

