

הרב אלימלך שפירא, ראש המכינה הקדם הצבאית בישיבת "ארץ הצבי". נרצח לפנות בוקר בפיגוע ירי סמוך לעלי זה"ב. ישראלי נוסף שהיה עימו ברכב נפצע באורח בינוני. הרב שפירא, בן 43 מהיישוב פדואל, הניח אחריו אשה ושמונה ילדים. הלוויתו תצא בשעה 16:00 מפדואל, ובשעה 18:30 יצא מסע ההלויה אל בית העלמין סגולה בפתח תקווה.

הרב שפירא היה בדרכו לבני ברק שם הוא נותן שיעור בכל בוקר. הרב שפירא תושב בני ברק לשעבר הגיע לפדואל ויסד שם את ישיבת ההסדר "ארץ הצבי" ואת המכינה הקדם צבאית שפעלה בישיבה.

כתבנו קובי פינקלר מדווח כי סמוך לשעה 4:00 לפנות בוקר הוזנקו אמבולנסים של מד"א לטפל בדיווח על רכב ובו שני ישראלים שנפצעו מירי בכביש בין הישוב עלי זה"ב לכפר הערבי בורכין. אחד מהישראלים היה פצוע באורח אנוש ונפטר במהלך הטיפול בו. רופא צבאי שהגיע למקום קבע את מותו. הישראלי השני נפגע באורח בינוני ברגליו והוא פונה לבית החולים בילינסון.

לעבר כוחות החילוץ נורתה אש כבדה מכיוון הכפר בורכין שהקשתה על פעולתם. כוחות הביטחון המשיכו לטפל בפצועים תחת אש עד שהגיעו כוחות צה"ל והשיבו אש לעבר מקורות הירי.

כוחות גדולים של צה"ל פתחו בסריקות באיזור הכפר בורכין במטרה ללכוד את מבצעי הפיגוע מתוך הנחה שהללו נמלטו לשטח הכפר.

רקטות קסאם נורו הבוקר מרצועת עזה לעבר ישובים ישראליים. אחת מהרקטות נחתה בשטח פתוח בעיירה שדרות והשניה נחתה בישוב ניסנית בצפון גוש קטיף. נזק קל נגרם לרכוש.

מחבלים התקיפו הלילה בירי מנשק קל וברימונים מוצב צה"ל הסמוך לגני טל. כתבנו קובי פינקלר מדווח כי חיילי צה"ל השיבו אש לעבר מקורות הירי. אין נפגעים לכוחותינו.
מחבלים שיגרו הלילה כמה פצצות מרגמה לעבר מחסום בצפון חבל עזה. סוכנות הידיעות "קול רינה" דיווחה כי איש לא נפגע.

בצומת חוואז שבאזור חברון איתרו כוחות צה"ל שני מטעני צינור מוכנים להפעלה. סוכנות הידיעות "קול רינה" דיווחה כי חבלנים פוצצו את המטענים באופן מבוקר.
בשעות אחה"צ הפעילו מחבלים מטען לעבר כח צה"ל בצפון השומרון, אין נפגעים.

