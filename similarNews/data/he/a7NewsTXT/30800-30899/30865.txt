

הרשות השניה הודיעה כי היא תקיים בשבוע הבא מפגש עם נציגי איגוד הפרסומאים והמפרסמים, ותציע לגבש אמנה וולונטרית לשידורי פרסומות.

היוזמה עלתה בשל פערי עמדות שהתגלו לאחרונה על רקע פסילת תשדירים על ידי הרשות.

הכתבת לענייני תקשורת , חני לוז, מציינת כי פרסומת בוטה מאוד של משקה חלב אלכוהולי נפסל לשידור על ידי מועצת הרשות השניה, וגם לאחר תיקונים קלים פסלה המועצה את הפרסומת. זאת, בנוסף לפסילות נוספות שהיו בחודשים האחרונים, בעיקר על רקע רמיזות מיניות בוטות מדי.

מטרת האמנה שתגובש ליצור עקרונות פעולה לפיהם יפעל שוק הפרסום , ולהגיע להסכמות אשר יאפשרו חופש קריאטיבי בגבולות של אחריות ציבורית. כמו כן ההסכמות ייצרו ודאות גדולה יותר בכל הקשור לקמפיינים עתידיים.

הרשות הודיעה כי במסגרת המפגש תיערך בדיקה לכללים ולעקרונות הנהוגים בעולם בנושא אתיקה בפרסומות, ויתקיים דיון בנושאים מהותיים כגון, תהליכי אישור הפרסומות הנהוגים כיום.


