

חגי עמיר שזומן הבוקר להעיד במשפטו של סוכן השב"כ לשעבר אבישי רביב בבית המשפט בירושלים סירב להשיב על שאלות. חגי עמיר הורשע בקשירת קשר לרצח ראש הממשלה יצחק רבין ונגזרו עליו 15 שנות מאסר.

התביעה ביקשה להעזר בעדותו כדי להוכיח שאבישי רביב ידע על כונתו של יגאל עמיר לרצוח את ראש הממשלה יצחק רבין.

כתב עתי"ם מציין, כי חגי עמיר ביקש לומר כמה מילים:"אני הוזמנתי לפה בניגוד לרצוני ואני גם הצהרתי על כך. אחד הסיבות שאני מסרב להעיד, כי אני לא מוכן לשתף פעולה עם הפרקליטות בשום מקרה, בשום אופן. אני רואה בפרקליטות ארגון שמשתף פעולה עם האויב".

בשלב זה קם הסנגור של רביב, עו"ד איתן פלג המייצג את רביב ואמר "אדוני, מה זה במה להצהרות פוליטיות, זה פשוט לא יתכן".

כתב עתי"ם מוסיף, כי נשיא בית משפט השלום בירושלים השופט אמנון כהן אמר:"אני לא בטוח שמר פלג לא צודק".

עוה"ד משה שילה מהפרקליטות שזימן את חגי עמיר השיב "מר פלג צודק אבל אני מנסה לתת לעד לדבר".

חגי עמיר המשיך "הפרקליטות מטילה טרור במדינה. הסיבה שאני לא רוצה להעיד היא שהקשר שלי לאבישי רביב הוא קלוש ביחס לאחי. זה שהזמינו אותי חשוד בעיני שמתפתח פה משפט דמה".

עוה"ד איתן פלג קם ואמר "ההגנה מודיעה באופן מפורש שלמרות דבריו של חגי עמיר המסייעים לה לכאורה היא לא תשתמש כלל בעדותו".

כתב עתי"ם מציין, כי בשלב זה ביקש עוה"ד שילה שחגי עמיר יזהה את חתימתו על עדויות שנגבו ממנו במהלך החקירה והוא סירב והוסיף "אני עד לא רלבנטי זה משפט מבויים אני לא אשתף פעולה במשחק הזה".

לאחר מכן הוצא חגי עמיר מהאולם והמאבטחים של הנהלת בתי המשפט הרחיקו את העתונאים והצלמים ממנו.

סוכם, שהשוטרים והחוקרים שחקרו את חגי עמיר יבואו לאשר את העדויות והמשפט נמשך בדלתים סגורות.

