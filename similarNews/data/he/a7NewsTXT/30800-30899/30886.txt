

ד"ר ראובן פדהצור, המשמש כפרשן צבאי בכיר בגלי צה"ל ובעיתון "הארץ", אמר היום בראיון לרשת ב' כי ליבו נחמץ מכך שאיש בחיל האוויר לא סירב להפציץ איזור המאוכלס בצפיפות."הייתי מצפה שיסרבו", אמר פדהצור והוסיף, "איך לא קם אף אחד ואמר עד כאן". לעומת זאת אמר שר הבטחון כי חיסולו של שחדה מנע מאות הרוגים ישראלים ב"מגה פיגוע" שתיכנן המחבל להוציא לפועל בימים הקרובים.

יו"ר סיעת "האיחוד הלאומי ישראל ביתנו" ח"כ אביגדור ליברמן הודיע כי בעקבות דבריו של פדהצור הוא דורש משר הבטחון, להורות למפקד גלי צה"ל לאסור מיידית על פדהצור להגיש ולערוך תוכניות ו/או לשמש פרשן בנושאים צבאיים. "מדבריו של פדהצור אפשר להבין כי טייסי חיל האוויר שקיבלו את הפקודה להפציץ הם פושעי מלחמה, ולכן איש זה אינו יכול לשמש בשום תפקיד בתחנה צבאית או בכל מדיה אחרת כשזו עמדתו ביחס לחיילי צה"ל ומפקדיו", אמר ח"כ ליברמן.

שר הבטחון אמר היום כי רב המחבלים סאלח שחדה עמל להוציא לפועל "מגה פיגוע" שבו היתה אמורה להתפוצץ משאית כשעליה טון חומר נפץ. פיגוע כזה, אמר שר הבטחון, היה עלול להסב לנו מאות הרוגים. "מדובר באחד מגדולי המחבלים המרצחים אשר תכנן מגה-פיגוע - פיגוע התופת הגדול ביותר שהיה בישראל שיגרום לזעזוע נורא ולטבח רב", סיכם שר הבטחון.

בתנועת 'תקומה' אמרו בתגובה לדברי ד"ר פדהצור כי הם קוראים לו לחזור בו מיידית מקריאתו לטייסי חיל האוויר לסרב פקודה בהפצצות לחיסול טרוריסטים. "אם מסית ופורע חוק זה לא יתנצל ויחזור בו", נאמר בהודעה, "תגיש 'תקומה' נגדו תלונה פלילית עוד היום על הסתה והמרדה".

בתגובה טען ד"ר פדהצור כי לא קרא לטייסי חיל האוויר לסרב פקודה. לדבריו, הוא רק הביע פליאה, וכן תמה על כך שאיש בחיל האוויר לא מנהל דיון על האמצעים הננקטים ללחימה בטרור.

בניגוד לדברי הביקורת שמפנה פדהצור כלפי הטייסים, מותח משה פיגלין, ראש חטיבת "מנהיגות יהודית" בליכוד, ביקורת כלפי נציגי ישראל שמתנצלים על הפגיעה באזרחים ששהו בסביבת המחבל שחדה. "מסע ההתנצלויות לאור חיסולו של הארכי רוצח, מנהיג החמאס ברצועת עזה, נמשך במלא עוזו. היום הסביר שר בכיר בממשלה כי חיסולו של הרוצח התעכב עד היום, משום שעד כה לא נמצאה ההזדמנות לפגוע בו כשאין מסביבו אזרחים. שאלה לממשלת ישראל: כמה אזרחים ישראליים שילמו בחייהם בגין ההקפדה שלכם על ערכי הנצרות?

כמה גברים נשים ילדים וזקנים, כמה נשים הרות ופרי בטנן, נרצחו בכל מני מיתות משונות בשל ההקפדה המתועבת הזו   שלא להרוג את כל מי שבסביבתו מוצא הרוצח מחסה... כששמענו על הפצצה בת טון שהושלכה על ראשו של הרוצח מעזה   נדמה היה לרגע שמישהו שם התעשת והבין שלא עם האיש המסוים הזה יש לנו מלחמה   אלא עם כל הסביבה שהולידה את מחול המוות השטני הזה".

פייגלין מוסיף ואומר כי על פי המוסר היהודי אין בסביבה הזו חפים מפשע. "מי שלא סר מעל סביבת האנשים החטאים הללו ובפועל נותן להם מחסה צריך לשאת בעוונם. אך ישראל שהשילה מעליה כל מחוייבות למוסר יהודי, ישראל שאימצה את הקוד האתי הנוצרי מוצאת את עצמה גם מפקירה את אזרחיה למיתות משונות, גם מגונה בכל מקרה על ידי כל העולם, גם מעודדת בהתנצלויותיה את הערבים ונוטעת בהם את תחושת הצדק והנקמה, ולבסוף מועמדת למשפט בבית הדין לפשעים בין לאומיים בהאג".
