

נמשך שלב ההוכחות במשפטו של סוכן השב"כ אבישי רביב. בבית משפט השלום בירושלים העיד היום ראש יחידת הפעלת סוכנים בשב"כ המכונה "עדין".

עדין אמר כי התרשם מרביב שלא היה לו מידע על כך שיגאל עמיר עומד לרצוח את ראש הממשלה יצחק רבין ולהערכתו, "לא היה צריך להגיש כתב אישום נגד רביב". עדין התרגש במהלך עדותו במשפט ואמר כי לרביב נגרם עוול משום שמהחקירה עלתה תרומתו הגדולה של רביב לשירות ולא היה צריך לנתק איתו את הקשר.

"אחרי שעשינו את כל הבדיקות ואחרי שנודע מה היתה תרומתו כל השנים הללו, מקצועית לא היה צריך להעמיד אותו לדין. וגם אם הוחלט להעמיד אותו לדין אי אפשר היה להתנכל לו בצורה כזו. גם אם הוא עומד לדין לא יכול להיות שיפסיקו את כל הקשר והקיצבה והסיוע ולא לאפשר לו להשתלב בחיים לפני שיורשע".

כתב עתי"ם מוסיף כי בשלב זה החל אבישי רביב לבכות. השופטים היקשו על "עדין" מדוע ניתק השב"כ את הקשר עם רביב ב-14 לנובמבר 1995: "הוא היה סוכן שלהם 8 שנים, מסר לכם ידיעות יום-יומיות, אכלתם מאותו מסטינג 8 שנים... מדוע נותק הקשר?". עדין השיב: "התשובה הבסיסית מאחר והיו חשדות לכך שכנראה ידע ולא דיווח זה הנימוק הבסיסי".

במשפט העיד 'עדין' כי השב"כ לא ביצע תחקיר על כל פרשת אבישי רביב וגם לא נעשה דיון רציני להפקת הלקחים. עדין הוסיף כי אבישי רביב תרם תרומה נכבדה לשירות ונאלץ להקצין את פעולותיו משום שבסביבתו הקרובה חשדו שהוא עובד עבור השב"כ.
