

שר החוץ שמעון פרס הודיע אתמול לממונה על נושא הכספים ברש"פ סאלאם פאיד, כי ישראל תעביר לידי הרש"פ 200 מיליון ש"ח שהם כ 10% מהכספים שהקפיאה ישראל מאז החלו הערבים את מלחמת אוסלו. סכום זה מצטרף ל-140 מיליון ש"ח שהעבירה ישראל לתשלום חובות של הרש"פ למוסדות בריאות ולחברת החשמל בישראל.

בדיון של צוות ההיגוי למו"מ שכינס רוה"מ אריאל שרון,הוחלט להמשיך במגמת ההקלות לאוכלוסיה הערבית, למרות המשבר שנוצר בעקבות הפצצת ביתו של סאלם שחאדה בעזה.

ח"כ צבי הנדל מהאיחוד הלאומי אמר כי ההחלטה לבצע הקלות לערבים, היא החלטה מופקרת החושפת את אזרחי ישראל לגל חדש של פיגועי טרור רצחניים .

לדבריו "ראש הממשלה ושותפיו מגיבים בהיסטריה לנוכח הצעקות הצדקניות של העולם ושל אנשי השמאל הקיצוני. כדי לרצותם ובמקום לחסל את הרש"פ, מחייה אותה הממשלה מחדש ובכך חושפת את אזרחי ישראל לשורה של פיגועים שייגבו מחיר דמים יקר ובלתי נסלח".
ח"כ הנדל ציין כי "ראש הממשלה ושותפיו לא יוכלו לברוח מהאחריות להחלטה המופקרת שהתקבלה על ידם".

