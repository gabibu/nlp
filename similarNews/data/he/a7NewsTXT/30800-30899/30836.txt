

אתמול נשמעה עדותו של ראש היחידה להפעלת סוכנים בשב"כ, המכונה "עדין" במשפטו של סוכן השב"כ לשעבר אבישי רביב. "עדין" טען כי בשיחה שקיים יום אחרי הרצח הוא התרשם כי רביב אינו קשור לרצח ולא ידע על הכוונה לרצוח את רבין. בעדות אופי שנתן ציין כי "רביב היה מוכן לעשות כל מה שביקש ממנו השב"כ".

בנוסף אמר "עדין" כי לדעתו לא היה מקום להעמידו לדין "אחרי שעשינו את כל הבדיקות, ואחרי שנודע מה היתה תרומתו כל השנים הללו, מקצועית לא היה צריך להעמיד אותו לדין. וגם אם הוחלט להעמיד אותו לדין, אי אפשר היה להתנכל לו בצורה כזו". ניתוק הקשר עם רביב מיד אחרי הרצח ללא עריכת תחקיר היתה לדעתו עוול לרביב.

הסוכן "עדין" טען כי אבישי רביב נבדק במכונת אמת ונמצא דובר אמת בהכחישו קשר לכרוז בו הופיע רבין במדי אס. אס

"עדין" תיאר בעדותו את מעשיו של רביב בתנועה הפיקטיבית 'אי"ל' שדרכה הכפיש רביב את הימין.

לדבריו, התנועה היא "כולה רביב והאוטו שלו". עוד אמר "מדי פעם היו כל מיני נערים, ילדים שהצטרפו אליו לפעילות כזו או אחרת, אך אין תנועה, אין מבנה, אין מחשב, אין כלום. יש את רביב, ויש ביפר וטלפון והודעות לתקשורת, ומדי פעם הופצו כרוזים שקראו לא לוותר על ארץ ישראל, וכרוזים נגד אוסלו". "עדין" הדגיש כי פעילות רביב ב"תנועת אי"ל" היתה בניגוד מוחלט להנחיות ולתדרוכים שקיבל מהשב"כ.

"עדין" התייחס בעדות גם לאופיו של רביב ואמר כי הוא היה מוכן לבצע כל פעולה שביקש ממנו השב"כ. "אני חושב שיש פער בין ההצהרות שלו לבין האמונה הפנימית, ועד כמה הוא מוכן לעשות דברים וללכת עם הדברים שלו עד הסוף", אמר בעדות, "זה ההבדל בין עמיר לבין רביב".

חלק מדבריו של סוכן השב"כ "עדין" לכאורה אינם תואמים את העובדות. הרב יעקב מידן, שעבד במרכז יצחק רבין, ציין בעיתון הארץ (אפריל 01') "רביב הוא זה שפרסם את התמונה של עצמו מחזיק אקדח ולובש חולצה ועליה תמונה של יצחק רבין והכיתובית 'אין מנוחה לבוגדים' " [ראו תמונה בראש הכתבה].

הרב מידן הוסיף: "אבישי רביב הסית ביודעין את יגאל עמיר לעשות את זה [לרצוח את רבין]".
