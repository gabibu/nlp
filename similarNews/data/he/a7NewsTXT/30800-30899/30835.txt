

ח"כ שוחט תקף אתמול במילים חריפות את מינויו של ח"כ ויצמן שירי לתפקיד סגן שר הבטחון. שירי מונה לתפקיד על ידי שר הבטחון בנימין בן אליעזר וזאת לאחר שח"כ דליה רבין התפטרה מהתפקיד "מטעמים מצפוניים". "לשירי ויצמן אין גרם אחד של ניסיון צבאי, ניסיון מדיני או ניסיון ציבורי. אמר ח"כ שוחט "הוא חדש ומעולם לא עסק בדברים האלה. הוא מקבל את זה כי הוא נאמן לפואד".

ח"כ שוחט אף תקף את יו"ר מפלגתו בן אליעזר ואמר כי זוהי טעות חמורה למנות כעת שרים וסגני שרים בו בזמן שכל כך הרבה חברים נוטשים את המפלגה.

ח"כ ויצמן שירי הגיב לדברים באומרו: " בייגה ירד לרמה שאני לא מוכן להגיע אליה. ישנם אנשים שעדיין לא המציאו את הכדור שיוציא אותם מהתיסכול", סיכם שירי.
שירי הודיע כי יסכים להתמנות לתפקיד סגן שר הבטחון וזאת בעיקבות התפטרותה של ח"כ דליה רבין מן התפקיד.

ח"כ שירי מהעבודה-מימד נשוי ואב לשלושה ומתגורר בעומר. בעל השכלה תיכונית ושולט בעברית ובאופן חלקי באנגלית, בצבא שירת כטוראי. שימש בתפקיד מנכ"ל חברה מסחרית וכפעיל במפלגת העבודה. בין תפקידיו הציבוריים נימנים יו"ר מחוז הנגב של המפלגה וחבר מרכז ועידה ומועמד המפלגה לכנסת ה - 14. את פעילותו הפוליטית בכנסת החל כח"כ משנת 1999. במהלך הכנסת ה 15 כיהן כחבר בועדות: פנים ואיכות הסביבה וועדת הכלכלה. עתה מכהן כיו"ר הוועדה המשותפת לתקציב הביטחון וכן כחבר בועדת הכספים וועדת הכנסת.

