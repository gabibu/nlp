

השר הממונה על רשות השידור, רענן כהן, דורש מיושב ראש רשות השידור לחזור לעבודתו במשרה מלאה או להתפטר. אתמול פורסם כי החלו הליכי הדחה נגד שי. לשכת השר הכחישה את הידיעה ואמרה כי מדובר בהמשך התהליך שהחל בתחילת השנה האזרחית כששי החל לעבוד במשרה מלאה כמנכ"ל איחוד הקהילות היהודיות בצפון אמריקה. זאת, לאחר יותר משנה בה כיהן שי כיו"ר פעיל של רשות השידור במשרה מלאה. במקביל הפסיק שי לקבל משכורת מרשות השידור. גורמים ברשות השידור מסרו שמדובר ב"דיל" שהובטח לשרון לפיו ימונה בראל למנכ"ל ולמשרת יושב ראש הרשות ימונה נציג מטעם הליכוד.

יצויין כי השרה דליה איציק, שהייתה ממונה על רשות השידור, היא שמינתה את נחמן שי ליו"ר.
מלשכת השר כהן נמסר לעיתונאית חני לוז כי שי מפר את תנאי העסקתו בכך שהוא עובד במשרה נוספת. בנוסף, לדברי הלשכה, כל הפניות לשי להיפגש עם השר ולשוחח עימו על מישרתו החדשה לא צלחו.

"נחמן שי התחייב בכתב לוועדת רביבי כי הוא יעבוד במשרה מלאה. שלושה מועמדים אחרים שלא יכלו להתחייב על עבודה מלאה, לא התקבלו. מעבר לכך, אולי יש ניגוד אינטרסים עם מקום עבודתו החדש? אי היענותו של שי לפניות השר היא בגדר מנהל לא תקין", כך מסר יועץ התקשורת של השר.

מלשכת נחמן שי נמסר כי הוא לא הבטיח לעבוד במשרה מלאה אלא להיות יו"ר פעיל ואת זאת הוא מבצע.

לשאלת לוז מדוע דורש השר משי לעבוד במשרה מלאה בעוד יושבי ראש קודמים של רשות השידור עבדו גם הם במקביל בעבודות אחרות, אומר יועץ התקשורת של השר כי המצב הקשה בו נתונה רשות השידור היום אינו מאפשר עבודה במשרה חלקית.

עוד טוענת לשכת השר כי שי נמצא רוב הזמן בחו"ל וכי מוסדות הציבור עליהם הוא ממונה לא מתפקדים. מלשכת שי נמסר כי שי התחייב כי עבודת מוסדות הציבור תמשיך כפי שהיתה כשעבד במשרה מלאה, המוסדות מתנהלים גם ללא שהייתו בארץ, באותה מידה בה פעלו כשהיה יו"ר במשרה מלאה.

לוז אומרת כי לשר אין סמכות לפטר את יו"ר רשות השידור, אלא לממשלה. הממשלה אמורה לדון בהמשך כהונתו של שי, ושי הוזמן לשימוע אצל השר כהן. בעקבות הליכי השימוע התפרסם בציבור כי החלו הליכי הדחה. הליכי השימוע נועדו לאפשר לשי להשמיע את טיעוניו לפני שהר כהן יגבש את חוות דעתו.

השר כהן הדגיש כי נחמן שי הוא המועמד הטוב והמתאים ביותר לעמוד בראש רשות השידור, וכי הוא ישמח מאוד אם שי יחזור לעבודתו במשרה במלאה ברשות השידור.

מקורביו של שי אומרים שעצם ההליכים הנעשים בשעה שהשר עומד לפרוש ממשרתו בעוד כשלושה שבועות היא "פסולה ציבורית, משפטית ומוסרית". לדבריהם, שי מתכוון לפעול בדרך האפשרית שבידו כדי להגן על עצמו

