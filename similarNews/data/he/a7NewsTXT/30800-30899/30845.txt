

יו"ר הועדה לעובדים זרים ח"כ איוב קרא אמר לערוץ 7 כי העובדים הזרים מנהלים קהילה בלתי ליגלית בתוך "עיר בירה" משלהם. לדבריו, מדובר בפצצה מתקתקת שחלק ממנה יהיה ניכר כאשר חצי מליון זרים יתבעו זכויות מלאות בארץ.

ח"כ קרא אמר כי לנוכחותם הבלתי ליגלית השלכות רבות למשל חלק מאותם אנשים סובל ממחלות מדבקות אך עקב חששם מטיפול רפואי שיחשוף את קיומם בפני הרשויות הם נמנעים מקבלת טיפול רפואי והאוכלוסיה הישראלית באה במגע עימם ועם המחלות הללו. מלבד הבעיה הבטחונית, הבעיה הקשה ביותר שניצבת בפני מדינת ישראל היא בעיית העובדים הזרים והשוהים הבלתי חוקיים בתוכה. אומר ח"כ קרא ומציין כי בישראל קמה מדינה סמויה בתוך מדינה, "רק באזור התחנה המרכזית בתל אביב חיים עוד כמאה אלף אנשים בצורה בלתי חוקית" ציין .

לדבריו, העובדים הזרים עלולים להפוך לבעיה בטחונית. לדוגמא, אומר ח"כ קרא דרך בנקים ברש"פ עובר סכום של כחצי מיליארד דולרים לחשבונות בחו"ל. אותו עובד אומר קרא שנוסע להפקיד את כספו ברמאללה יכול לשוב עם חבילה מסוכנת לתל אביב..

קרא אף עסק בישיבת הועדה לפני כיומיים בנושא של ההתמודדות מול החוסר בעובדים ישראלים ובצורך בעובדים זרים. הועדה עסקה בנושא העובדים החסרים בענף הבניה והמוסכים. "החלטנו לקיים דיון ראשון בנושא של האפשרות לסייע לקבלנים זעירים שעוסקים בשיפוץ וכן לבעלי המוסכים שנמצאים במצוקה עקב מחסור בידיים עובדות. אנחנו נרצה לבדוק את הסוגייה הזו וזאת בהמשך לפניות רבות שקיבלנו במשך תקופה ארוכה לקיום דיון בנושא. עד עתה נמנענו מכל מיני סיבות מלקיים את הדיון הזה, גם בגלל העובדה שאנחנו לא רוצים שיהיו כאן עובדים זרים", אמר קרא בועדה.

עוד אמר כי "הצמצום היום במספר העובדים הזרים מחייב אותנו משנה זהירות בכל הסוגייה הזו. מצד שני אנחנו גם רוצים שהמשק ימשיך להתקיים, ואנחנו רואים בזה דבר מאוד קריטי מבחינת המדינה" . "הבעיה שלנו כרגע", הוסיף קרא "היא "הזרים הלא-חוקיים שמספרם נאמד היום במאות אלפים. לדעתי כרגע עוד אין פתרון ואין מנגנון שיכול להתמודד עם התופעה הזאת" אמר.

בדיון העלה ערן סיב, יו"ר איגוד קבלני השיפוצים והעסקים בענף הבניין את הבעיה עימה מתמודד ענף הבניה בארץ. מאז שהוטל סגר על הרש"פ אומר סיב "נבצר מאתנו להעסיק את הפועלים הערבים. הקריטריונים לפועלים זרים פשוט לא נוגעים לנו. הקריטריונים היום הם רק לבנייה. מי שבונה, על כל אלף מטר בנייה, מקבלים ששה פועלים זרים. אנחנו לא בונים ולכן אנחנו לא מקבלים עובדים. מה ההבדל בין קבלן שבונה אלף מטר לבין קבלן שצובע או מרצף אלף מטר?" שואל סיב. עוד ציין סיב כי עפ"י החלטת הממשלה מ 31 בדצמבר 00 מי שהעסיק פועל ערבי מהרש"פ דרך שירות התעסוקה זכאי לקבל אישור להעסיק במקומו עובד זר. אבל אומר סיב "לא קיבלנו פועלים חלופיים".

חיים מלאך, מזכ"ל איגוד המוסכים העלה את ההתמודדות ענף המוסכים עם המחסור בידיים עובדות. לדבריו "יושב כאן בחור שיש לו מוסך למכונאות רכב ברמלה, הוא רשום בלשכת התעסוקה בלוד ובמודיעין, הוא פרסם מודעות בעיתונים, הוא פרסם מודעות ברדיו שהוא מחפש עובדים לענף המשאיות במכונאות, אבל לא באים לעבודה. לשכת העבודה שולחת לו עובד, אבל אותו עובד אומר לו שהוא רוצה לעבוד בלי תלוש כי הוא עוד רשום בלשכת התעסוקה. אותו בעל מוסך לא יכול להרשות לעצמו להעסיק עובד כזה. אם הוא קובע אתו שיבוא לעבודה למחרת, הוא לא מגיע. ראיתי את מצב החשבון שלו בבנק, ואני אומר לכם שהוא עומד לסגור את המוסך כי הוא לא יכול להתקיים. יש לו המון עבודה, אבל אין לו עובדים ואני מדבר על ענף המכונאות".

זמיר בקל, מאיגוד המוסכים הצטרף לדבריו באומרו: העובדים שמגיעים באמצעות לשכת התעסוקה, מתחזים למופרעים ושיכורים. הם רק רוצים פתק וחתימה שלי שהם לא מתאימים לעבודה במוסך. יש סוג של מערכת שלמה שנבנתה וניזונה מתוך עצמה".

קרא בדבריו לערוץ 7 אמר כי צריך לשלב גירוש זרים מהארץ יחד עם מציאת נוסחה לכך שאנשים יחזרו לעבודת כפיים כפי שהיה בתחילת ימיה של המדינה ולא ימשיכו לחיות כפרזיטים ניזונים מקיצבאות ו"עושים בטן גב", כלשונו.


