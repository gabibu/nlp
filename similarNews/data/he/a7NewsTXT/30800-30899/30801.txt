

עם יציאתו משערי בית הכלא אמר דרור עדני: "אני רוצה להבהיר באופן חד משמעי שאני הוא דרייפוס במהדורת שנות ה-2000, הנני חף מפשע. אין לי ולא היה לי שום קשר לרצח רבין, אותו אני מגנה וגיניתי תמיד מכל וכל. לולא אמונתי בבורא עולם לא הייתי מצליח לשרוד את שבע השנים הקשות בחיי. שנים אלה לא ניתן להשיב, אך אני מאמין באותה עוצמה, בעזרת השם, שהאמת תצא לאור ויוחזר לי שמי הטוב".

דרור עדני שהורשע בקשירת קשר לרצח ראש הממשלה יצחק רבין שוחרר היום מהכלא לאחר שבע שנות מאסר. שיחרורו התעכב היום בשל עתירה שהגישו צעירי העבודה לבג"צ ובה נטען כי שחרורו של עדני מהווה "חרפה לרשויות החוק". שחרורו של עדני מן הכלא הוא שחרור מנהלי. מדובר בהקדמה של כמה שבועות מהעונש שנגזר עליו בבית משפט. עמדת המדינה היתה כי אין לנציבת שירות בתי הסוהר סמכות להתערב בשיחרור המינהלי משום שמדובר בהליך אוטומטי הקובע שכאשר הצפיפות בבתי הכלא עולה על המותר, אזי משחרר שירות בתי הסוהר אסירים שיחרור מינהלי.

שופטי בג"צ, הנשיא אהרון ברק, אדמונד לוי ויצחק אנגלרד קיבלו את עמדת המדינה ודחו את העתירה. דרור עדני שב מבית המשפט העליון בירושלים לכלא בבאר שבע וישוחרר משם.

עדני הורשע בקשר לתכנון רצח ראש הממשלה לשעבר יצחק רבין, וכי ידע על אודות תוכניותיו של הרוצח יגאל עמיר. עדני החל לרצות את עונשו בכלא ב 16 בינואר 96', והיה עצור במשטרה החל מנובמבר 95.

פעמיים במהלך תקופת מאסרו הועלה עדני בפני ועדת השחרורים שליד שירות בתי הסוהר, בבקשה לנכות שליש מתקופת מאסרו בשל התנהגות טובה. בקשותיו נידחו, והוא ישוחרר עתה לאחר שסיים לרצות את מלוא תקופת העונש שהוטלה עליו, בניכוי מספר ימי השחרור המנהליים שלהם זכאי כל אסיר.


