

לפני כשנתיים, במסגרת שחרורו ממעצר מנהלי , התחייב שחאדה, שלא לעסוק בטרור. כך דיווח כתבנו עוזי ברוך. שחאדה מסר את ההתחייבות במהלך משא ומתן בינו לבין השב"כ, על תנאי השחרור. שחאדה אמר אז לנציגים הישראלים כי לא יעסוק בעתיד בפעילות אלימה נגד ישראל או בפעילות צבאית כלשהי בחמאס. ישראל הסכימה לשחררו לאחר שגם הרש"פ העבירה בשמו התחייבות דומה. ואולם, תקופה קצרה לאחר שחרורו שחאדה התייצב בראש הזרוע הצבאית של החמאס, אותה הגדיר "כוח צבאי קטן".

אל המתנגדים לביקורת המוטחת כלפי ישראל שחיסלה את רב המחבלים הצטרף היום גם ח"כ איוב קרא מהליכוד. בשיחה לערוץ 7 אמר קרא כי ישראל אינה יכולה רק להתחשב במה שאומרים עליה בעולם. צריך לראות אומר קרא איך התנהגה ארה"ב בהיותה במצב דומה. יום יומיים אחרי הפיגוע בתאומים, סיפר קרא, עצרה אמריקה כ 80 ישראלים והחזיקה אותם בתנאי מעצר קשים ביותר. יחסי הידידות שלה עם ישראל לא נלקחו בחשבון כשמדובר היה בשמירה על אזרחיהם, אמר.

ישראל, לדבריו נאבקת במלחמה ממושכת אותה היא צריכה לשרוד. אזרח היושב באירלנד או בקנדה אינו יכול לשפוט את הדברים הוסיף קרא ובעיקר כשישראל שואפת לשלום יותר מכל עם והצד שנלחם בה אינו חושב במושגים אלו.

קרא הוסיף כי כקצין קרבי שנפצע במלחמות וגם כאח שכול הוא מצטער על הרג חפים מפשע אך במלחמות יש טעויות וכשצריך לבחור בין חייו לבין חיי אויבו, חייו קודמים. "אנחנו לא מנהלים פה מו"מ עם מלכת אנגליה", אמר אלא עם אנשים קשים ללא יחס לערך חיי אדם.

מפלגת מולדת הפגינה אתמול בשערי הכנסת , בשלטי :"להפסיק להתנצל, ולהמשיך להלחם".
גם מטה נפגעי הטרור דחה את הביקורת על פעולת צה"ל לחיסול שחאדה:" מי שלא חווה את הסבל והשכול מידיו של שחאדה, יכול להרשות לעצמו את המותרות של ביקורת. נראה את אותם מבקרים אם היו יודעים שמשפחתם תפגע ע"י שחאדה , מה היו עושים בעתיד ואם ילמדו את הלקח מהביקורת ויסתובבו עם חגורת בטחון אנושית של נשים וילדים".

