

התאחדות יהודי בלארוס מאשימה את שלטונות הרפובליקה הסובייטית לשעבר על כך שהיא נותנת לגל האנטישמיות אפשרות להתפשט במדינה. נשיא ההתאחדות, ליאוניד לוין, גילה שהוא כתב לתובע הכללי ולנשיא, אלכסנדר לוקאצ'נקו, ודרש מהם לגלות את האחראים לפעולות אלה ולהענישם.

לוין מסר כי לפחות 26 קברים חוללו בעת האחרונה בבית הקברות היהודי שבצפון מינסק, ויותר מ-27 אחרים חוללו בבית הקברות שבמזרח הבירה. "ונדליזם זה הוא חלק מגל גואה של אנטישמיות בבלארוס", אמר לוין, והדגיש ש"לא מדובר במקרים בודדים, זה לא קורה רק במינסק".

"אומנם, אין אנטישמיות רישמית, אבל אנו מודאגים מההצהרות האנטי-יהודיות ברדיו ובטלוויזיה, ומפרסום ספרים אנטישמיים", הוסיף לוין והביע צער על-כך ש"עד עכשיו, איש בממשלה לא הגיב על-כך".

(עתי"ם-איי.אף.פי.)
