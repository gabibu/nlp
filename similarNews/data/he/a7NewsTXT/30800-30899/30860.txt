

לדעת האסטרונום האוסטרלי וינס פורד, יש להפציץ בנשק גרעיני את האסטרואיד NT7 שיפגע ככל הנראה בכדור הארץ בעוד כ-17 שנים, כדי להסיטו ממסלולו.

פורד, אסטרונום ממצפה הכוכבים האוסטרלי "סטרומלו" שליד קנברה, אמר היום כי ללא פעולת מנע כלשהי, עלול האסטרואיד להתנגש בכדור הארץ, ולגרום לגלי גאות ולהרס בקנה מידה עצום.

מדענים בעולם טרם קבעו כי האסטרואיד שקוטרו כארבעה ק"מ, אכן יפגע בכדור הארץ בתחילת 2019. מקורות בנאס"א אמרו כי עדיין מוקדם מכדי לקבוע אם האפשרות תהפוך למציאות.

"יש לנו 17 שנה לחשוב על זה, אבל בעיקרון, צריך להגיע לקרבתו, לפוצץ משהו לצדו ולהדוף אותו למסלול שונה", אמר פורד.




