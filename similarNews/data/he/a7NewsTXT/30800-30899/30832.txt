

מועצת יש"ע מסרה כי למרות הטרור, ולמרות ערפאת חלה בשנה האחרונה עליה ניכרת במספר המתישבים בישובי יש"ע. שיעור הגידול שחל באוכלוסית יש"ע הוא 7.7% וכיום יש 218,862 נפש מתיישבים.

עוד נמסר כי אחוזי הגידול בישובים הבאים הם: נצרים גידול של 19.3%, אדם 41.6%, אלפי מנשה 12.6%, ביתר עלית 15.1%, כוכב יעקב 79,6%, שילה 12%, חיננית 25.2% שערי תקוה 5.5%, פני חבר 16%, קרני צור 14.3%, מודיעין עילית 27.7%, רבבה 18%, ברכה 7.3%, יצהר 9.8%, עפרה 7.2%.

תנועת השמאל הקיצוני שלום עכשיו פרסמה אתמול סקר ולפיו 68% מהמתנחלים יהיו מוכנים להתפנות מבתיהם עבור כסף.

עוד עולה מהסקר של "שלום עכשיו" כי 6% מהמתנחלים יתנגדו לפינוי ו 1/3 מהם אף איימו כי ישתמשו בנשק. אם יוחלט על פינוי כך עפ"י "הסקר" יבקשו 59% פיצוי כספי ורק 23% יבקשו לעבור להתנחלות אחרת.

עורכי הסקר אף טענו כי הסיבה העיקרית להתיישבות בהתנחלויות היא "איכות חיים", כך עפ"י 77% מהנסקרים. 20% לפי "המימצאים" נימקו זאת בנימוקים דתיים וכ 3% ציינו את הנימוק הבטחוני כסיבה עיקרית.

דובר מועצת יש"ע יהושע מור יוסף אמר בתגובה כי מדובר בסקר חסר שחר ומופרך וכי שום מכון מחקר וסקרים רציני, לא היה מגיע בסקר אמת לתוצאות הדימיוניות של "שלום עכשיו".
"העובדה שגם בימים אלה למרות הטרור ולמרות הרדיפה הפוליטית של השמאל הקיצוני יהודים טובים באים להתגורר ביש"ע, מוכיחה שאין שחר לטענות שלום עכשיו" אומרים ביש"ע.
מועצת יש"ע הציגה את נתוני האיכלוס של משרד הפנים המראים עליה ברורה באכלוס ביש"ע. על פי הנתונים בספטמבר 2000 עם פרוץ מלחמת אוסלו מנתה אוכלוסית המתיישבים ביש"ע 203,067 נפש.

מועצת יש"ע קראה בעקבות הסקר לשלום עכשיו "להפסיק במרדפי שנאת החיים אחר חלוצי יש"ע". "הגיע הזמן ששלום עכשיו תגלה שמץ של יושר אינטלקטואלי ותודה שהמכשול לשלום הוא הפרטנר הערבי וההתרפסות השמאלנית ולא אחיהם היהודים המתיישבים ביש"ע בשליחות כל ממשלות ישראל מימין ומשמאל", הודעת מועצת יש"ע.

דובר תנועת 'תקומה' יגאל אמיתי התיחס לסקר של שלום עכשיו ואמר כי "הסקר המוזמן של התנועה לא באמת מעניין את השמאל". לדבריו,מה שמטריד אותם היא העובדה שיהודים באים ליש"ע יותר מאלו המוכנים אולי לעזוב. "העובדות פשוטות בהרבה" אומר אמיתי "בשנתיים האחרונות עלה מספר כלל יהודי יש"ע (כולל בישובים העירוניים ה"לא אידיאולוגיים") ב-15%. זאת גם אחרי עזיבה שולית, רובה לא מסיבות בטחוניות. אבל אל תבלבלו את שלום עכשיו עם העובדות...", סיכם.

