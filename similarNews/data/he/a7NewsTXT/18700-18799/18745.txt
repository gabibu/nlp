

עינת ינון בת 21 מאפרת ואחיה אורי (17) נקלעו אתמול לחשיכה בעת טיול בנחל צאלים ונאלצו לבלות שם את הלילה. היום בבוקר הם הגיעו, בריאים ושלמים, אל כוח חילוץ שחיפש אותם מיום ג' בלילה.

שני המטיילים יצאו ביום ב' לטיול בנחלים משמר וצאלים. הם תכננו לשוב ביום ג' הביתה ובשעה 16:00 אף התקשרו והודיעו על כך לאביהם. בשל הגשם ומי השטפונות, שזרמו בנחל צאלים, הם לא הצליחו לחצות את אפיק הנחל ובינתיים ירדה החשיכה. השניים טיפסו למקום גבוה, איתרו מערה של בלי חיים טורף וישנו בלילה בתוך המערה.

אבי המטיילים שב אתמול בערב הביתה ולא מצא את ילדיו. במשיבון שלו שמע האב הודעה מוקלטת מילדיו, אך ההודעה לא הייתה ברורה ולכן הוא הודיע למשטרה על כך שילדיו לא שבו מהטיול, כמתוכנן.

עם קבלת ההודעה במשטרת ערד אתמול בערב, יצא כוח שוטרים עם מתנדבי יחידת החילוץ של המשמר האזרחי מקיבוץ עין גדי לחיפושים אחר 2 המטיילים. הם חיפשו אחריהם בפתחי הואדיות באזור, באכסניות נוער ובטרמפיאדות, אך עיקבות השניים לא נמצאו.

עם אור ראשון היום יצא צוות החילוץ לסרוק את נחל צאלים, כשהוא מסתייע במסוק של חיל האוויר, שסרק את האזור מהאוויר. סמוך לשעה 8:00 התקשרו שני המטיילים מהטלפון הסלולרי שלהם אל המחלצים והודיעו על סיבת העיכוב בחזרתם מהטיול וכי הםם בריאים ושלמים. על פי תיאום מיקומם הוברר, שעליהם לצעוד כשעתיים עד למקום מיפגש עם צוות החילוץ. מפקד היחידה, רפ"ק מנו ברקל, אמר ליצחק לוינסון, כתב עתי"ם בדרום: "הם עשו נכון מאד, כשמצאו מקום לינה יבש ולא המשיכו בצעידה בלילה".
