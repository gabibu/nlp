

עשרות אלפי בני-אדם, ביניהם פליטים מסיירה לאון, נמלטו לאחרונה מליבריה מהקרבות המתחוללים בין הצבא הליברי לבין המורדים, הודיעה אתמול סוכנות האו"ם לפליטים.

קרבות פרצו בסוף השבוע באיזור סאומיל, כ-100 קילומטר צפונית לבירה מונרוביה.

דלפין מארי, דוברת נציבות האו"ם לפליטים, אמרה לעיתונאים כי ארגוני סיוע סבורים שכ-50,000-65,000 עקורים נאספו בקליי ג'נקשן, במרחק של כ-35 קילומטר ממונרוביה.

הפחד מפני שפיכות-דמים רב מאוד בליבריה, שבה נהרגו כ-200,000 בני-אדם ב-7 שנות מלחמה האזרחים שהגיעו לקיצן עם היבחרו של צ'ארלס טיילור לנשיא.

בליבריה נמצאים גם כ-38,000 מאזרחי סיירה לאון, שנמלטו מארצם ומצאו מקלט בשישה מחנות פליטים. עוד 30,000 מפליטי סיירה לאון מתגוררים בתוך האוכלוסיה האזרחית ואינם מקבלים סיוע מהאו"ם.


