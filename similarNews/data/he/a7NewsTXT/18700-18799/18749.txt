

התאחדות התעשיינים, איגוד לשכות המסחר, הרשות לעסקים קטנים ובינוניים ועוד 22 חברות, עתרו היום לבג"צ, באמצעות עורכי הדין גדעון פישר ואיה רייך, בדרישה להוציא צו על תנאי שידרוש משר האוצר, שר המשפטים וראש הממשלה לנמק מדוע אינם מפעילים את סמכותם ומקזזים חובות של פלשתינים לעותרים מהסכומים שאותם אמורה המדינה להעביר לרשות הפלשתינית.

כמו כן מבקשים העותרים צו ביניים, על מנת לשמור על המצב הקיים, שבו מדינת ישראל מקפיאה את העברת התשלומים לרשות הפלשתינית. לדברי העותרים, מאז פרוץ האינתיפאדה האחרונה, מסתמנת מגמה מכוונת מצד בעלי עסקים פלשתיניים ומוסדות בנקאיים שבשליטת הרשות, שלא לכבד התחייבויות כלפי בעלי עסקים ישראלים. העותרים כותבים בעתירה, כי בידיהם המחאות בהיקף של כ-20 מיליון שקלים, שלא כובדו על ידי הפלשתינים. לדבריהם זה אינו מקרי, אלא נובע מהנחייה מפורשת של הרשות הפלשתינית, כחלק בלתי נפרד מהלוחמה הכוללת, שמנהלת הרשות נגד מדינת ישראל.
