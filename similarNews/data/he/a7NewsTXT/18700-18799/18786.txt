

ראש אכ"א האלוף גיל רגב גילה היום בוועדת חוץ ובטחון של הכנסת, כי כ-40 אחוזים מהגברים הצעירים האמורים להתגייס לצה"ל אינם מתגייסים או נושרים במהלך השרות. רובם ככולם גם אינם משרתים במילואים.

בסקירה על מערך שירות החובה בצה"ל הוסיף אלוף רגב, שמלבד מכ-10 אחוזים מחייבי הגיוס המקבלים פטור משירות בשם "תורתם אמנותם" וכ-10 אחוז נוספים שאינם מתגייסים מסיבות נפשיות. יתר הפטורים נובעים מסיבות של בריאות גופנית, אי התאמות, נתונים אישיים נמוכים, בעיות במשפחה וכן צעירים השוהים עם הוריהם בחו"ל ואינם מתגייסים.

האלוף רגב הזהיר, כי אם לא ייעשה מאמץ לבלימת התופעה של צמצום שיעור הנושאים בעול הבטחוני, בעוד מספר שנים תעמוד ישראל בפני נתונים קשים עוד יותר.
