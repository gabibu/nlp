

היום ייפגש שר הביטחון בנימין בן אליעזר עם נשיא מצרים חוסני מובראק. הפגישה, ביוזמתו של מובראק, תעסוק ב"סוגיות האזוריות המרכזיות שעל סדר היום". ותתקיים בשארם א- שייח'.

עם פרסום דבר קיום הפגישה מיהר להודיע ממלא מקום שגריר מצרים בישראל כי אין כאן כוונה לחימום היחסים בין מצרים וישראל וכי הפגישה נקבעה לפני חודשים אחדים, אך לא יצאה לפועל מסיבות טכניות. נזכיר, כי נשיא מצרים מסרב לדבר או להיפגש עם ראש ממשלת ישראל אריאל שרון, ולכן שני האישים המקיימים את הפגישה היום יצאו נשכרים מבחינה פוליטית. בן אליעזר, יו"ר מפלגת העבודה, מבקש להציג עצמו כאלטרנטיבה לגיטימית לראש הממשלה שרון ומובראק מבקש להראות לשרון כי יש לו אפשרות להידבר עם ישראל גם אם הדבר לא נעשה ישירות עם ראש הממשלה. בתוך כך נודע כי ראש הממשלה שיגר מברק למובראק ובו הביע את בטחונו כי ניתן להדק את הקשר בין שני המנהיגים כדי ליצור דיאלוג תוך הימנעות מהאשמות פומביות.

נמסר כי בן אליעזר יעלה בפגישה את הסכנה שבכניסת אירן כגורם דומיננטי במלחמת אוסלו, כפי שהדבר משתקף מהברחת אוניית הנשק. וייתכן כי יעלה את נושא השבת השגריר המצרי לישראל. הועלו גם השערות שונות באשר לכוונתו של מובארק להעלות בפני בן אליעזר יוזמה מדינית חדשה המשותפת למצרים וירדן.

בתוך כך הזהירה ארה"ב את מצרים שתתעמת עמה באופן פומבי אם תטיל מצרים ספק במעורבותה של הרש"פ בפרשת האנייה קארין A .

אזהרתה זו של ארה"ב הועברה למצרים באמצעות שר החוץ שלה, כאשר הנשיא מובראק הטיל ספק בעניין מעורבותה של הרש"פ בפרשת אניית הנשק.

ידיעה זו נמסרה לבכיר ישראלי בידי מקורות אמריקניים. עוד הוסיף המקור האמריקני ואמר, כי האזהרה האמריקנית נקלטה היטב במצרים ומנהיגיה חדלו מלדבר על הנושא בכלי התקשורת.


