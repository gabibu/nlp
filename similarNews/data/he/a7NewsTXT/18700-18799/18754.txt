

בטקס מרגש שהתקיים היום בכנסת ישראל ירושלים העניק השר, ח"כ ראובן (רובי) ריבלין, את בול יהודה עמיחי, לאלמנתו, הגב' חנה עמיחי.

השירות הבולאי של רשות הדואר, הנפיק בול זיכרון למשורר יהודה עמיחי, שהלך לעולמו לפני כשנה והותיר אחריו מורשת שירה ענקית. שירתו של עמיחי מבטאת את ההוויה של דור המייסדים, האירועים ההיסטוריים של תקופתו ואת הביטוי ההולם ביותר לדור של "אנשים עייפים, ועצובים, שעברו שבעה מדורי מלחמה" ומצאו בשירתו את עצמם ואת חבריהם, שלחמו על עצמאות ישראל ואינם עוד.

שר התקשורת, ח"כ ראובן (רובי) ריבלין, אמר כי שירתו של עמיחי הינה נדבך חשוב בתרבותה של מדינת ישראל וכי סיפורו האישי שזור בסיפור הקמתה ועצמאותה של המדינה. לדברי ריבלין "כאיש שהעיר ירושלים לא היתה רק מקום מגורים עבורו אלא גם מקור השראה ואמונה, יהודה עמיחי ידע להביא לידי ביטוי בשירה ובחריזה את עוצמת הרגשות וההזדהות שחש לגבי ירושלים וחשיבותה בחיי העם היהודי ותקומת ישראל".

מנהל השירות הבולאי, יינון ביילין, ציין כי אין דרך יפה מזו להנציח משורר חשוב כל כך כמו יהודה עמיחי באמצעות בול, שכן אחת המטרות העיקריות של הבולים היא לשמר את המסורת, ההיסטוריה והתרבות שיהודה עמיחי הוא אחד מיסודותיה.

מעצב הבול: רובי הרטמן. הערך הנקוב בבול: 5.60 ש"ח.
