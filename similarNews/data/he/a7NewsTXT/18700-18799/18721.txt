

ח"כ מוחמד ברקה, אלמנתו של המחבל תאבת תאבת, והועד הציבורי למניעת עינויים הגישו אתמול לבג"ץ שלוש עתירות נפרדות באותו עניין: מדיניות הסיכול הממוקד שנוקטת ישראל נגד מחבלים.

העותרים טענו שהפגיעה במחבלים היא: "הוצאה להורג בלא משפט" וזה מעשה "בלתי חוקי בעליל". עוד נטען כי, הריגת המחבלים מבוססת על מידע מודיעיני שאמינותו מוטלת בספק ואין עליהן ביקורת שיפוטית. העותרים הוסיפו וטענו כי בישראל לא נהוג עונש מוות ולו היו מובאים המחבלים למשפט במדינת ישראל- לא היו מוצאים להורג.

שלושת שופטי בג"ץ מישאל חשין, אליהו מצא ואדמונד לוי דחו את העתירות וטענו כי הנושא אינו שפיט ו"אינם יכולים להתערב בשיקולי צה"ל כיצד לנהל את המלחמה".השופט מצא אמר כי "מדובר במלחמה יומיומית ואם העניין לא ברור אפשר לצאת לרחובות ירושלים ולראות את מימדי הטרור".
מצא הוסיף כי בג"ץ לא יוציא אפילו צו ביניים משום שפעולה כזאת עלולה לעלות בחיי אדם.

השופט מישאל חשין התריס לעבר עורכת הדין הערבייה של ח"כ ברקה שהציעה לעצור את המחבלים במקום לחסלם: "הדבר הזה מסכן את החיילים. הבן שלי משרת בשטחי A, לא שלך". חשין הוסיף בציניות: "אולי נזמן בנוכחות שני הצדדים את הטרוריסטים ונשמע את עמדתם".

ח"כ ברקה שכמצופה, לא היה מרוצה מתוצאות המשפט איים כי "מדינת ישראל תיתן את הדין, אם לא בבית משפט בתוך ישראל, אז בבית משפט מחוצה לו". את הידיעה העביר כתבנו, אפי מאיר.


