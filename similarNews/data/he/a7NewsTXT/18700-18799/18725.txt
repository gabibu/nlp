

בעקבות הרצון של יו"ר הכנסת אברהם בורג לנסוע לרמאללה על אף עמדת ראש הממשלה ורוב חברי הכנסת, החל חבר הכנסת אורי אריאל בהחתמת חברי כנסת לתמיכה בהצעת חוק שנועדה לאפשר הדחת יו"ר כנסת גם בשל התנהגות בלתי הולמת או מחמת פעולה שיש עימה פגיעה בענייני מדינה מרכזיים.

ח"כ אריאל מציע כי ההדחה תוכל להתבצע על ידי רוב של 61 מחברי הבית. יצוין כי החוק הקיים מאפשר הדחת יו"ר הכנסת רק אם 90 חברי כנסת תומכים במהלך כזה.

אריאל פתח בהליך נוסף: קידום הצעת חוק המשווה בין ארגון טרור לארגון תומך טרור. זאת, במטרה למנוע אפשרות של ביקור ומפגש עם אישים מן הרשות הפלשתינית.

ועדת הכנסת נדרשה גם היא לנושא ואתמול קיימה דיון בהשתתפות אברהם בורג.

בורג דחה את הטענות כלפיו כאילו הנסיעה נועדה לצורך רווחים פוליטיים.

ח"כ מיכאל איתן, שיזם את הדיון בנושא, הזהיר את בורג שלא לקיים את הנסיעה בניגוד לעמדת רוב חברי הכנסת באומרו: "אתה אולי רוצה להביא שלום עם הפלשתינים, אבל תביא למלחמה בין יהודים בתוך ישראל".

כעת מציעים בשמאל "פשרה" לפיה ייסע בורג לרמאללה בראש משלחת של חברי כנסת, אך לא מטעם הכנסת.

מליאת הכנסת תדון בשאלת נסיעת בורג שבוע לפני המועד שייקבע לנסיעה לרמאללה וזאת, על פי החלטת נשיאות הכנסת.

נזכיר, כי לשכת ראש הממשלה הודיעה לפני ימים אחדים כי השב"כ קבע שהוא מתנגד לנסיעת אחמי"ם שהיחידה לאבטחת אישים שומרת עליהם, לשטחי הרש"פ.


