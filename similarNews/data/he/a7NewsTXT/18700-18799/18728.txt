

לפני כעשרה חודשים הציב מג'ד ברבר, מחבל תושב ראס אל-עמוד בירושלים, מכונית תופת בשכונת מאה שערים בירושלים. בהזדמנות אחרת ניסה להשליך רימון לעבר שער מוזיאון רוקפלר בירושלים. כמו כן, תיכנן ברבר להשליך רימון גם לעבר בתי יהודים באזור הר הזיתים. בעבור ביצוע עבירות אלה, גזר עליו אתמול בית המשפט המחוזי בירושלים 21 שנות מאסר.

במסגרת ההכנות להנחת מכונית התופת, נסע ברבר, חבר ארגון החזית העממית לשחרור פלשתין לרמאללה שם קיבל מכונית ובה מטען חבלה רב עוצמה עם מנגנון הפעלה. המכונית הוצבה בשכונת מאה שערים, ברחוב ראשי. תקלה טכנית היא שמנעה את הפעלת המטען, שאמור היה לגרום לאסון גדול.

השופטים יעקב צמח, עזרא קמא ויעקב צבן גזרו על המחבל 21 שנות מאסר ואמרו כי האסון הגדול שיכול היה לקרות מחייב להטיל עונש כבד על הנאשם.

בגזר הדין נכתב עוד: "התפוצצות המכונית הייתה גובה חלילה מחיר יקר של חיי אנשים רבים שמאכלסים שכונה זו. ההתפוצצות נמנעה בנס מחמת ליקוי טכני בהפעלה. לצערנו, חוזים אנו בתוצאות האיומות של התפוצצות מכוניות תופת בקיפוח המוני של חיי אדם וגם בפגיעה בגופם של רבים. העונש המרבי על עבירה זו מחוויר לעומת חומרת המעשה, ועל כן יש הכרח להטיל את העונש המרבי על עבירה של נסיון לרצח - 20 שנות מאסר ושנה נוספת בגין העבירות הנוספות".


