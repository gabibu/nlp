

סוריה מאשימה את ארה"ב בשוד ימי על שעצרה שתי אוניות משא סוריות בים התיכון. סוכנות הידיעות סנ"א מסרה כי סוריה הגדירה את הפעולה כ"פעולה של שודדי ים".

"שר החוץ הסורי זימן את הממונה בשגרירות ארה"ב והודיע לו על מחאת סוריה בנושא השוד שבוצע על ידי ספינות הצי השישי האמריקני בים התיכון", נאמר בהודעה.

היומון הערבי "אל חיאת" היוצא לאור בלונדון, אישר אתמול כי שתי אוניות משא המניפות את דגל סוריה נתפסו ביום ראשון על ידי כוחות הצי האמריקני השישי במים הבינלאומיים, לא הרחק מקפריסין.

התקרית הנוכחית התרחשה שעה שיחסי סוריה-ארה"ב נמצאים בשלב רגיש ביותר. וושינגטון מאשימה את דמשק בתמיכה בטרור ובמתן מקלט לאירגונים פלשתינים קיצוניים כג'יהאד האיסלמי והחמאס הפלשתיני, וכן בסיוע לחיזבאללה בלבנון.
