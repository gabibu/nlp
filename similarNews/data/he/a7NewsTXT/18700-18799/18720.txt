

עיניים רבות נישאו אתמול אל ישיבת וועדה מיוחדת של הכנסת שהצביעה על חוק השב"כ. החוק, שמתגלגל כבר 14 שנה במסדרונות הכנסת עוסק בסמכויות שירות הביטחון הכללי, במנגנוני המנהלה שלו ובדרכי הפיקוח עליו. מקום המדינה ועד היום לא היו מעוגנים הדברים בחקיקה ראשית ואתמול, כאמור, הובא החוק הזה להצבעה. חברי הכנסת הצביעו פה אחד בעד החוק, אולם הסעיף מעורר המחלוקת ביותר - הפעלת לחץ פיזי על נחקרים - הושאר בחוץ.

הרקע לסעיף זה הוא דו"ח לנדוי משנת 1987 שהתיר לשב"כ שימוש בלחץ פיזי מתון. אולם פסק דין של בג"ץ, שניתן שתיים עשרה שנה אחר כך, אסר באופן מוחלט שימוש באמצעים פיזיים בחקירות. אם יותר הדבר בחוק מפורש, הבהירו השופטים, תהיה אפשרות להשתמש באמצעים אלה בחקירות.
המשנה ליועץ המשפטי לממשלה מני מזוז הגיש, במסגרת טיוטת החוק, הצעה לסעיף המתיר את הפעלת האמצעים הפיזיים ובו נאמר כי חוקר שב"כ, שהוסמך לכך על ידי ראש השירות, רשאי להשתמש במהלך החקירה ב"אמצעי הדרוש באופן מיידי להשגת מידע חיוני לשם מניעת סכנה מוחשית בביטחון המדינה, בחיי אדם, בחירותו או בשלימות גופו". הסעיף מציין כי הדבר יותר רק אם אין דרך אחרת להשיג את המידע. כצפוי, התנגדו חברי הכנסת מן השמאל בחריפות להחלת הסעיף הזה בחוק, ואילו אנשי הימין טוענים כי הסעיף הכרחי על מנת להגן ולגבות את חוקרי השב"כ שהם שליחי המדינה ובעיקר כדי למנוע תביעות על רקע אישי.

כאמור, עבר החוק בוועדה פה אחד בלי הסעיף החשוב והבעייתי, שייכלל, כנראה בפקודה למניעת טרור.
ח"כ שאול יהלום, שהשתתף בישיבת הוועדה, אמר לכתבתנו כי הוא מקווה שהסעיף אכן ייכנס בפקודה למניעת טרור, אך הוא אינו בטוח בכך משום שיהיה קשה להשיג תמיכה של רוב חברי הכנסת.


