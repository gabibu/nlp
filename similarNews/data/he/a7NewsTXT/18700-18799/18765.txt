

במשרד ראש הממשלה דנו היום נציגי כל משרדי הממשלה וגופים מרכזיים במשק, בראשות השר דני נווה, באומדן הנזקים הכלכליים שנגרמו כתוצאה ממלחמת הטרור הפלשתינית.

מנתונים אלה עולה כי בשנת 2001 שילם הביטוח הלאומי 202 מיליון שקל לנפגעי טרור. מתחילת הלוחמה נפגעו 2,565 ישראלים כתוצאה מטרור, מתוכם 202 הרוגים וכ-1000 נכים.

משרדי הממשלה השונים דיווחו על נזקים בהיקפים גדולים אשר במקרים רבים סדר גודלם עדיין לא ידוע. השר נווה אמר כי מדיווחים ראשונים שנמסרו בדיון עולה תמונה חמורה ביותר של היקף הנזקים. להערכתו, מדובר בנזק ישיר ועקיף המוערך במיליארדים רבים של שקלים שנגרם למשק הישראלי מאז ספטמבר 2000.

נווה ביקש ממשרדי הממשלה השונים לאסוף את הנתונים הכלכליים בתוך כשבוע ולהעבירם לצוות משנה שיכלול נציגי משרד ראש הממשלה, משרד האוצר ובנק ישראל. הצוות המיוחד אמור לפרסם את מימצאיו בתוך מספר שבועות.
