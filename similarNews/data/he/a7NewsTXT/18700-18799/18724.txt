

בניגוד לאיומים שהושמעו בימים האחרונים מכיוונו של ארגון המורים העל יסודיים, המורים לא ישבתו היום וזאת, בעקבות בקשתו של ח"כ זבולון אורלב, יו"ר ועדת החינוך של הכנסת. כזכור, מוחים המורים על החלטות משרד החינוך בעניין מועדי החורף של בחינות הבגרות.

ח"כ אורלב ביקש מיו"ר הארגון רן ארז שלא להשבית את בתי הספר העל יסודיים בהם לומדים כ-600,000 תלמידים והבטיח כי בשבוע הבא יתקיים דיון בנושא.

בתוך כך נכנסים העיצומים שנוקטים עובדי הביטוח הלאומי ליומם ה- 14. העובדים דורשים תוספת משמעותית בכוח האדם משום שבסניפים הממוקמים בערים בהם אירעו פיגועים רבים כגון נתניה, חדרה וירושלים ישנה עליה של כ-300% בשיעור התביעות. בנוסף, בעקבות האבטלה הגוברת, טוען יו"ר ועד העובדים של המוסד, אורי הלפרין, ישנן יחידות שלימות שקורסות תחת עומס הטיפול במובטלים. דרישה נוספת שמציגים העובדים היא תיגבור אבטחת העובדים לאור גילויי אלימות שנקטו אזרחים מתוסכלים נגד פקידים. ועד שיגיעו ההנהלה והעובדים לעמק השווה, אין קבלת קהל, מענה טלפוני או טיפול בדואר בסניפים.


