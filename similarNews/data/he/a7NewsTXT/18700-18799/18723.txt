

אתמול הציע השר לשיתוף פעולה אזורי, רוני מילוא (מפלגת המרכז), לראש הממשלה להציב בכל אחד ממחסומי צה"ל המוצבים בשטחי הרש"פ רופא. זאת, לדבריו בגלל הפגיעה בנשים הכורעות ללדת ובחולים המעוכבים במחסומים. דברים אלה, אומר מילוא, מחייבים פעולה הומניטרית מיידית של מדינת ישראל. כך דווח באתר וואלה.

נזכיר, כי במסגרת רצונם של ערביי הרש"פ להשתחרר מן הסגרים והכתרים הם מציגים את ישראל ככובשת וכמדינה אנטי הומאנית ואת חיילי צה"ל כחסרי לב. גרסאות הערבים על האירועים המתרחשים במחסומי צה"ל מקבלות הבלטה נרחבת באמצעי התקשורת וגרסאות צה"ל נדחקות הצידה. על אנשי התקשורת אמר אתמול ישראל הראל: "חלק קטן בציבור שיש לו חלק גדול בקביעת מצב הרוח הלאומי".

אתמול במהלך בדיקה שגרתית במחסום מג"ב, סמוך ליישוב ברכה שבשומרון, נתפס ערבי מבוקש כשהוא מחופש לרופא, בתוך אמבולנס פלשתיני. האיש נעצר והועבר לחקירת כוחות הביטחון.

מדובר צה"ל נמסר: "פעמים רבות מועלות טענות על עיכוב אמבולנסים במחסומים לשם בדוק בטחוני, מקרים כגון זה שבים ומבהירים את הצורך הברור בבדוק. עם זאת, מונחים חיילי צה"ל להקפיד על מעבר מקרים הומניטריים ומקרים רפואיים דחופים, תוך עיכוב מינימלי הכרחי".

דובר צה"ל הדגיש כי צה"ל רואה בחומרה כל שימוש ציני ושקרי בנושאים הומניטריים ומקרים רפואיים דחופים.


