

"מה שעשתה ארה"ב לאפגניסטן - אנחנו נעשה לערפאתיסטן", כך אמר ראש הממשלה לשעבר, בנימין נתניהו, בכנס פעילי ליכוד בהוד השרון הערב.

"אני רואה שהתרחש שינוי אדיר מה-11 בספטמבר, אז יצא נחשול מים אדיר ממנהטן ששטף את העולם כולו. נשיא ארה"ב ג'ורג' בוש אמר כי אין זכות לטרור ואין הצדקה לטרור והמשמעות של אמירה זו היא שהוא לא מקבל אף אחת מהטענות שהטרור הערבי מפנה כלפי ישראל. מה שארה"ב עושה - זוהי תפנית היסטורית", אמר נתניהו.

בהתייחסו לערפאת אמר נתניהו: "זו רק שאלה של זמן עד שמשטרו של ערפאת ייעלם". "המלחמה בחמאס ובג'יהאד האיסלמי חשובה, אך הדבר שצריך לעשותו כעת הוא למגר את משטר הטרור של ערפאת ואנו נעשה את זה, אנו נמגר את משטר הטרור ונוביל את המדינה ברוח הליכוד", הוסיף.
