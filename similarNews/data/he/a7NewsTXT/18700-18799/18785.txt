

"זר לא יבין זאת. צמרמורת אוחזת בנו כאשר מביטים ונוגעים בגוילים המוצלים מאש", כך פתח נשיא המדינה משה קצב את דבריו בטקס קבלת פנים שנערך למשלחת הישראלית ששבה מליטא בשדה התעופה בנתב"ג. המשלחת התקבלה בשדה התעופה בשירים ובריקודים. בין מקבלי הפנים היה נשיא המדינה, שר הדתות והרב בקשי דורון.

הרב מיכאל מלכיאור והרב הראשי לישראל, ישראל מאיר לאו שיצאו בראש המשלחת ירדו בגרם מדרגות המטוס כשהם אוחזים בשניים מתוך 309 ספרי הקודש שהובאו מליטא חזרה לישראל.

נשיא המדינה אמר כי פריטי הקודש הם עדות ניצחת לעבר יהודי מפואר בליטא, אשר 95% מיהודיה ניספו בשואה. "הגוילים הם עדות חיה לנצחיות העם היהודי ולהמשכיות קיומו. מי שרוצה לראות מהיכן שואב העם היהודי את הכוחות והרוח האיתנה - יכול להתייצב היום כאן בסמוך לגוילי התורה", אמר נשיא המדינה.

לדברי הנשיא, ספרי התורה שהובאו לוו בגירושי יהודים, באינקויזציה, בהגלייה של יהודים במשך יותר מ-3,500 שנה, "אלפי קהילות יהודיות נשאו את ספרי התורה הללו ובזכותם ובכוחם הבטיחו את המשכיות הקיום היהודי", אמר נשיא המדינה והוסיף כי זרים מתייחסים לספרי התורה שהובאו כאל נכס עתיק בעל ערך כספי, אבל עבור העם היהודי זו תמצית קיומו.

הרב בקשי דורון אמר כי מדינת ישראל מקבלת את שארית הפליטה של אלפי ספרי תורה, שהיוו מרכז של קהילות קדושות. "כשראיתי את הרב לאו יורד מכבש המטוס כשהוא אוחז את ספר התורה, הבנתי כמה הדבר מסמל שריד של רבנים שמסרו נפשם בעד התורה הזו", אמר הרב בקשי דורון.

הספרים והמגילות נשמרו על ידי מנהל הספריה הלאומית של וילנה במשך עשרות שנים. הוא שמר אותם גם מפני ידם של הנאצים וגם בעת שלטונו של סטאלין.

כדי להביא את הספרים נערכה פעילות במשך כמה שנים.

כתבנו יהודה פריימן שהתלווה אל המשלחת דיווח כי מדובר בכ-30 ספרי תורה שלמים וגם חלקי ספרי תורה כמו כן במגילות ובספרי נ"ך הכתובים על קלף. לדברי פריימן לאחר ביקורה של המשלחת בקבר הגאון מוילנה נערכה חתימה על הסכם בין בין שתי הממשלות שאפשר את הוצאת הספרים. כתבנו הוסיף כי הוצאת הספרים נזקקה לחוק מיוחד שנחקק לצורך זה חוק להבאת ספרי תורה מבית הספרים הלאומי של וילנה לבית הספרים בישראל.

סגן שר החוץ הרב מיכאל מלכיאור שעמד בראש המשלחת ציין כי הספרים ניצלו בזכות מנהל הספריה הלאומית שחירף נפשו לשמור עליהם. מלכיאור בדבריו ייסר את העם הליטאי שהשתמש בגווילים הקדושים לטפטים. הוא הזכיר את חלקה הקשה של ליטא בשואה כש 95% מאוכלוסייתה היהודית הושמדה.
