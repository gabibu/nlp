

צוות של הסוכנות הבינלאומית לאנרגיה אטומית סיים היום משימת ביקורת באתרים עיראקים, במסגרת האמנה לאי-הפצתו של הנשק הגרעיני.

"אנו סיימנו את משימתנו, ונעזוב את בגדד ביום חמישי", הודיע ראש הצוות, הפולני אנדרז'ה פטרוז'ביזקי, לעיתונאים. "משימתנו התמקדה באיסוף נתונים והעברתם לסוכנות. נתונים אלה ייבדקו, ותוצאות הביקורת יועברו בהמשך לשלטונות העיראקים", הוסיף.

צוות הביקורת של הסוכנות הבינלאומית לאנרגיה אטומית, הכולל 7 מומחים, החל את עבודתו באתרים העיראקים בשבת.

ביקורת זו איננה קשורה לתוכנית לפירוק החימוש של עיראק, המופעלת על ידי האו"ם מ-1991, והנמצאת בהקפאה מאז עזיבתם של הפקחים הבינלאומיים את בגדד בדצמבר 1998.
