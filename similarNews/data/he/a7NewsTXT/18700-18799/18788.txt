

יו"ר ועדת חינוך והתרבות של הכנסת ח"כ זבולון אורלב מהמפד"ל מתח היום ביקורת קשה על רמת האבטחה בבתי הספר בארץ ואמר כי רמת הביטחון במוסדות החינוך "גובלת בהפקרות ביטחונית".

ח"כ אורלב אמר כי "חרף הטרור המשתולל בערי ישראל לא שונתה רמת האבטחה, והיא נשארה באותה מתכונת לפי החלטת ממשלה מ-1995. במשרדי הממשלה, תחנות המשטרה, הקניונים והרשויות המקומיות האבטחה תוגברה מאז פרוץ האינתיפאדה ורק במוסדות ההחינוך נשארה האבטחה כפי שהיתה קודם".

סגן השר לביטחון פנים, גדעון עזרא, אמר בדיון כי השר לנדאו הורה על הערכה מחדש של האבטחה, כולל בבתי הספר של קו התפר, וביקש מכל הגורמים להשיב לו את המלצותיהם בעניין זה בעוד כשבועיים.
