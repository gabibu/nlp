

אתמול סייר שר התקשורת ראובן ריבלין ביישובי דרום הר חברון יחד עם הנהלת רשות הדואר, ועמד על הבעיות הביטחוניות בפניהן ניצבים עובדי הרשות באזור ותושבי המקום.

במהלך הסיור ביקר השר ביישובים תלם ואדורה, באזור התעשייה מיתרים, וביישובים עתניאל וקרית ארבע ונפגש עם ראש המועצה האזורית הר חברון, צביקי בר חי וראש המועצה המקומית קרית ארבע, צבי קצובר.

בפני השר הועלו בעיות הקשורות בעיקר בקליטת הטלפונים הסלולריים, אינטרנט, רדיו חינוכי, והועלו בפניו בקשות להרחבת שירותים הניתנים בסניפי הדואר.

השר הודה למארחיו וסיפר כי בא בעקבות הדואר לראות כיצד הוא פועל גם בימים קשים. לדבריו "דואר הוא קשר עם העולם ומקום בו מקבלים דואר הוא סמל לריבונות בו".

השר בירך את העוסקים במלאכה, עובדי הדואר, שללא תירוצים ולמרות המגבלות הביטחוניות, עושים את עבודתם בכל מקום בארץ. "רשות הדואר היא סמל על הצורך בשרות אוניברסלי והדואר הוא סמל לרשות הממלאת משימה זו" אמר.

