

החקירה בעניין אולם ורסאי, שקרס בעיצומה של חתונה לפני כשמונה חודשים והביא למותם של 23 איש ולפציעתם של יותר מ-300, הסתיימה אתמול. החקירה נעשתה ביחידה לחקירות הונאה, של משטרת ישראל בראשות סגן- ניצב דוד אוסמו ובשיתוף 22 חוקרים.

המשטרה ממליצה להעמיד לדין 13 אנשים האחראים, לטענתה, לגרימת האסון ובהם: אלי רון, ממציא שיטת ה"פל-קל", עוזרו אורי פסח ואת קבלן המבנה יעקב אדיב בעבירות של הריגה וחבלה חמורה, את האחראי לביצוע שלד המבנה, דן שפר, את אחראי הביקורת של המבנה, שמעון קאופמן ואת אדריכל המבנה יאיר גוטמן בגרימת מוות ברשלנות, חבלה ברשלנות ועבירות על חוק התכנון והבנייה.

המשטרה ממליצה להעמיד לדין גם את בעלי אולם ורסאי ואולם השמחות "אצולת ירושלים" שלתוכו קרס האולם. ופקידה בעיריית ירושלים.

מממצאי חקירת המשטרה עולה, כי המבנה תוכנן ונבנה כמבנה לתעשייה בלתי מוגדרת ולא כאולם שמחות. רצפת האולם שקרסה הייתה בנויה בשיטת "פל-קל" שפותחה על ידי המהנדס אלי רון, שבשנים האחרונות פיקח על בנייתם של עשרות ואפילו מאות מבנים על פי שיטה זו. השיטה שובצה כתקנית אף על פי שלא עברה כל הליכי רישוי הקבועים בחוק.

בתגובה אמר אבי כהן, שבתו שונית נהרגה באסון, כי אף אחד לא התייחס לאחריות הציבורית של עובדי עיריות, פקחיהן ומהנדסיהן. כהן אמר כי קיימים כיום בארץ 3 מליון מטרים רבועים של מבני ציבור שניבנו בשיטת ה"פל- קל" ומסכנים את יושביהם. "אלו הן פצצות מתקתקות" אמר כהן. "הפצצה שלנו כבר התפוצצה, אבל יש להרוס מבנים קיימים".

גם יו"ר מרכז השלטון המקומי, עדי אלדר, התייחס לנושא ואמר כי למרות שעברו יותר משמונה חודשים מאז האסון, טרם התקבלה ברשויות המקומיות הנחייה כלשהי לגבי אופן ההתמודדות עם מבנים הבנויים בשיטת "פל-קל". זאת, למרות שמדובר באלפי מבנים שבטיחותם מוטלת בספק.
אלדר אמר עוד, כי לאחר שארע אסון ורסאי, פנו עשרות אלפי תושבים לרשויות המקומיות בבקשה לסיוע ולמידע בנוגע לבטיחות במבנים שנבנו בשיטת "פל-קל" ואולם נכון להיום לא נקבע כל תקן לבדיקת בטיחות מבנים אלה ולא יצאה כל הנחייה ממשלתית בעניין זה.

אלדר הוסיף, כי ראשי הרשויות המקומיות מתכוונים לעשות ככל יכולתם כדי למנוע הישנות של אסונות כמו זה שארע באולמי ורסאי בירושלים, אולם ללא הנחיות מוסדרות וללא יכולת לבדוק את חוזקם של המבנים, אין ביכולתם של ראשי הרשויות המקומיות למנוע את הישנותו של אסון כזה.


