

בעקבות הפיגועים הרבים שאירעו בעת האחרונה במרכז ירושלים, הגיש אתמול השר לביטחון פנים, עוזי לנדאו את תוכנית "עוטף ירושלים" לראש הממשלה אריאל שרון. מטרת התוכנית להקל על כוחות הביטחון ולהבטיח את שלום אזרחי הבירה. שרון הודיע אחר הצהריים כי הוא מקבל את התכנית של השר לנדאו.

ביקורת רבה הושמעה אתמול על התוכנית בטענה שהיא, למעשה, מחלקת את ירושלים ויוצרת חיץ בין תושבי פסגת זאב ומעלה אדומים לעיר עצמה. פורסם כי התוכנית כוללת, בין היתר בניית חומה באורך 11 קילומטרים; הצבת מחסומים שיפרידו בין חלקים ממזרחה של העיר למערבה; הצבת מצלמות ואמצעי זיהוי נוספים לאורך קו התפר של ירושלים והקמת חמש פלוגות משמר הגבול שיסיירו באזור התפר. לנדאו הכחיש את הדברים ואמר כי תוכניתו לא תחלק את ירושלים אלא תבודד את ערביי רמאללה ואת ערביי בית לחם מן העיר ולא את תושביו היהודיים של אזור יהודה. לנדאו הוסיף ואמר כי תוכניתו אינה כוללת חומה.

נימוק נוסף להתנגדות לתוכנית הוא עלותה הגבוהה. גורמים במשטרה התבטאו אתמול כי הם מסופקים אם הממשלה תיישם את התוכנית ואמרו כי: "לאחר כל גל פיגועים עולות התוכניות הללו לדיון, אך בפועל כלום לא קורה".

ח"כ נעמי חזן בירכה אתמול על הכוונה לממש את התוכנית ואמרה כי יש כאן הכרה של שתי בירות לשני עמים.

ואילו ח"כ מיכאל קליינר אמר כי "הממשלה מעדיפה להכניס את תושבי ירושלים לבונקר מאשר לכבוש באומץ את שטחי A".

פתרון אחר שנשמע אתמול למצוקת אבטחת תושבי ירושלים מצד ח"כ גדעון עזרא הוא שיוכרזו שטחי הפרדה בלא הצבת גדר. ערבים שייכנסו לאזורים אלה, אמר עזרא, יירו.


