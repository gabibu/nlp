

העיתון הלונדוני "אובזרבר" חשף בתחילת השבוע כי במסגדי בריטניה מופצת קלטת וידיאו ובה נראים קיצונים מוסלמים רוצחים "כופרים" ומטילים בהם מום.

הקלטות מחולקות, על פי הפרסום, למתפללים וחלקן הגיעו למסגד בצפון בירת בריטניה, לונדון.
משטרת בריטניה הבטיחה לחקור את הנושא. ההשערה המרכזית היא שהפצת הקלטות נועדה לגייס מתנדבים לרשת הטרור של אוסמה בן לאדן.

ב"אובזרבר" נכתב, כי ככל הנראה ארגון אלג'ירי קיצוני הוא שהפיק את הקלטת.

בתוך כך נודע כי יום לפני שבוצע הפיגוע ההמוני במגדלי התאומים בניו יורק, אושפז אוסמה בן- לאדן, בבית חולים צבאי בפקיסטן. על מנת לטפל בבן לאדן הסובל מאי ספיקת כליות, הוצאו אנשי הצוות הרגיל לחופשה ותחתיהם הובא צוות חלופי. נזכיר, כי מנהיגי פקיסטן שימשו בעלי ברית נאמנים ומסורים לארה"ב במלחמתה באפגניסטן, אולם חלק נכבד מאזרחי המדינה התנגד לארה"ב והביע תמיכתו דווקא בבן לאדן ובארגונו.

