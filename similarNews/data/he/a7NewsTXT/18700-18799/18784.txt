

מפגשם של נשיא מצרים חוסני מובארק ושר הביטחון בן אליעזר היום, לווה במחוות תקשורתיות שהעתירה מצרים על בן אליעזר ופמלייתו. שני האישים צולמו מטיילים לאורך רצועת החוף של המלון בשארם, תוך שהם מנסים לספק לכלי התקשורת תמונה של יחסים חמים.

המפגש עם נשיא מצרים ונכונות מובארק לשוחח עם העיתונאים הישראלים תוארו כחלק מן המחוות כלפי המשלחת. מאידך בדברו אל העיתונאים עקץ מובארק את רה"מ שרון ובאמרו בסרקאזם בתשובה לשאלה מדוע אינו נפגש עם שרון ישירות : "קשה לדבר בטלפון. אני שולח אליו שליחים - שלחתי אליו את שר החוץ ואת ראש המודיעין. צריך תגובה חיובית כדי להמשיך".

בארוחת הצהרים בה השתתפו שני האישים עם פמליותיהם אמר מובארק כי ישראל אינה צריכה לשנות את הסטטוס קוו ולאפשר ליהודים לעלות להר הבית. לדבריו, החלטה כזו תתפרש כצעד נגד העולם הערבי, והוא אינו ממליץ לעשות אותו, במיוחד בעיתוי הזה.

בן אליעזר השיב לו: "אני גדלתי בבית שבו חונכתי שצריך להיות חופש דת לכולם". ח"כ אופיר פינס אמר למובארק: "עמדת מפלגת העבודה היא כעמדתך. אנחנו מתנגדים למעשה שיתפרש כפרובוקציה בעיתוי הזה".

אתר NFC דיווח כי מובארק אף דרש מבן אליעזר להסיר את הסגר משטחי הרש"פ ולהפסיק את מדיניות הסיכול הממוקד.

שר הבטחון הצהיר בתום הפגישה עם מובארק כי "ישראל מחוייבת לתהליך השלום אך כיום אין לנו פרטנר אמיתי לשלום", השר, כך נמסר, העביר מסר לנשיא סוריה באמצעות הנשיא המצרי ובוא הוא תובע מסוריה להפסיק לסייע לחיזבאללה ובכך להוביל לחורבן לבנון.

בתשובה לשאלה האם בשיחתו עם מובראק עלה נושא אי הצבתו של שגריר מצרי בישראל, כמעוגן בהתחייבות של מצרים עפ"י הסכם השלום בינה לבין ישראל, אמר בן אליעזר, כי העלה את הנושא בפני מארחו וכי מובראק הבטיח לו שיחד עם תחילת תזוזה בתהליך המדיני באזור, ימונה גם שגריר מצרי בישראל.

גורמים שהשתתפו בביקור אמרו כי נשיא מצרים ביקש להעביר מסר ברור, לפיו הוא מעדיף לדבר עם שר הביטחון של ישראל, ולא עם ראש הממשלה, אריאל שרון.
במצרים התקיימה היום שביתה חלקית להבעת הזדהות עם הנהגת האינתיפאדה. כך נטען היום ב"קול פלשתין"
