

צחי הנגבי דרש ממרומי האנדרטה בימים לפגוש את שר הבטחון דאז אריק שרון. חבריו העריכו: הוא עוד יחזיר את יהודה ושומרון. ראיון ביומן ערוץ 7.

אריק זיו, עורך אתר האינטרנט 'ליכודניק', וחברו של צחי הנגבי, שוחח ביומן הצהרים של ערוץ 7 עלפרישתו היום של צחי הנגבי מהליכוד וחבירתו לשרון.

זיו הכיר את הנגבי בימים שקדמו למאבק הסוער סביב עקירת ימית ונותר עם הנגבי עד ליום האחרון של המאבק. לדבריו, הנגבי היה הרוח החיה מאחורי הפעילות על האנדרטה בימית.

לשאלת המראיין אמציה האיתן אמר זיו כי ניתן היה לזהות את הזיגזג האידיאולוגי של הנגבי כבר מדרישתו אז לפגוש את שר הביטחון שהיה אז אריק שרון. "כבר אז אמרנו שעוד עשרים שנה צחי הנגבי יחזיר את יהודה ושומרון. הזכרנו לו את זה לפני כמה שבועות והוא בציניות שלו אמר לנו   עברו 22 שנה..."

זיו מזכיר גם את ההתנהלות הבלתי עקבית והמתפשרת של השר הנגבי במאבק נגד ההתנתקות.

לדבריו אין לראות דווקא במעשיו של הנגבי נקודת שבר, אלא בעצם הפילוג משבר חמור, אם כי להערכתו ברגע בו יהיה ברור מיהו מנהיג התנועה יהפוך הליכוד לאחת המפלגות הגדולות ואולי אף הגדולה ביותר. זיו מסרב להתרשם מסקרי דעת הקהל ומזכיר את כישלונותיהם הגורפים והדרמטיים של הסוקרים בעת האחרונה, החל מניצחונו של נתניהו ועד לניצחונו של עמיר פרץ.

להערכתו של זיו ככל שחולף הזמן מתבררת דמותו האידיאולוגית הימנית יותר של הליכוד ובכך יהיה כדי להשיב את בוחרי הליכוד לשורות המפלגה ולתמיכה בה.
(ש)
