

"אף פעם לא שכחנו כי זוהי ארצנו ולא ויתרונו עליה, ואף על פי כן למען השלום אנו מוכנים לוותר על חלק מזכותנו", ציטט ראש הממשלה שרון את ראש הממשלה הראשון בן גוריון בטקס הממלכתי לציון 32 שנים לפטירתו.

כמדי שנה גם השנה נערכה בשדה בוקר האזכרה השנתית לציון 32 שנים לפטירת רה"מ הראשון דוד בן גוריון. באזכרה השתתפו ראש הממשלה, נשיא המדינה, שרים, חברי כנסת ואישים נוספים.

במהלך נאומו אמר שרון כי "בן גוריון שאף לשלום אך לא שגה בחלומות, הוא זיהה נכונה כי בלב הסכסוך עם שכנינו נעוצה שלילית זכותו של העם היהודי להתקיים במדינה משלו על כן הציב את הביטחון בראש סולם הקדימויות".

כתבנו משה פריאל מציין כי שרון גם התייחס לנושא הויתורים על שטחי מדינת ישראל והדגיש כי בראיון שנתן בן גוריון אמר "אנו אף פעם לא שכחנו כי זוהי ארצנו ולא ויתרונו עליה, ואף על פי כן למען השלום אנו מוכנים לוותר על חלק מזכותנו. כשעמדה למבחן שלמות הארץ בלי מדינה יהודית או מדינה יהודית בלי שלימות הארץ בחרנו במדינה יהודית בלי שלימות הארץ".

שרון גם התייחס בנאומו לנושא הנגב כפי שראה זאת בן גוריון, "הנגב לא היה הופך לחלק ממדינת ישראל אלמלא תעוזתו. עם הקמת המדינה הוא נותק כשלפי תוכניות האו"ם נקטע מתחומי המדינה. בן גוריון קרא תיגר ופקד על צה"ל להשתלט על הנגב כולו וליצור עובדות בשטח".

כתבנו מציין כי שרון נגע גם בנושאים רלוונטים ואקטואליים התייחס לנושא המנהיגות ואמר, "דוד בן גוריון הבין כי אמון הציבור ניתן למנהיג כדי שיוביל ויציג יעדים ברורים ויקבל החלטות קשות. גורל העם וטובת המדינה הנחו אותו ולא סקרי דעת קהל, יחס התקשורת ומדדי יוקרה. אינני יודע מה רוצה העם, אמר, הפעם אני יודע מה רצוי לנו".

כתבנו מדווח כי בשעה זו עושה דרכו ראש הממשלה לעיר באר שבע, שם הוא עומד לחנוך בעוד שעה קלה את תחנת רכבת צפון הסמוכה לאוניברסיטת בן גוריון, העלות המשוערת של הקמת התחנה החדשה הייתה כ-55 מליון  והיא ממומנת ברובה מתקציב רכבת ישראל. היוזמה למיקום התחנה היא של אוניברסיטת בן גוריון ועיריית באר שבע.
