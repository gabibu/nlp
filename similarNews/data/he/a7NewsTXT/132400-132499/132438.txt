

ח"כ אילן שלגי וח"כ אמנון כהן פנו היום במכתבים ליו"ר הכנסת רובי ריבלין, ולשר האוצר בדרישה לפעול למעבר ח"כים ומשרדי הממשלה לשימוש ברכבים ידידותיים לסביבה כבר בכנסת ה-17.

בימים הקרובים תיכנס לתוקף הפחתת המס על רכבים היברידיים, מ 40% ל30% בלבד, והרכבים ההיברידיים המיובאים כיום לארץ (טויוטה פריוס ובקרוב הונדה סיוויק IMA ), יוזלו בצורה משמעותית, כך שייכללו בקבוצת שווי שימוש 4 .

הורדת המס על רכבים ידידותיים לסביבה, ששיעור זיהום הסביבה שלהם, נמוך בכ 90% מזיהום הנגרם ע"י מכונית המונעת בבנזין בלבד בנסיעה עירונית, תשווה את מחירם לזה של רכבים משפחתיים גדולים, כמו המאזדה 6 .

הפחתת המס הושגה בסיכום בינינו לבין רשות המסים באוצר, בעקבות הצעת חוק שהגשנו בנושא, מתוך אמונה שעלינו כמחוקקים מוטלת החובה להילחם בזיהום האוויר, בין היתר ע"י עידוד והענקת תמריצים לשימוש בטכנולוגיות ידידותיות לסביבה. כיום, בגוש דן לבדו, מתים למעלה מ-1500 איש בשנה כתוצאה מזיהום האוויר שנגרם ברובו, ע"י כלי רכב.

כאמור, חברי הכנסת כהן ושלגי פנו ליושב ראש הכנסת הכנסת רובי ריבלין וביקשו אותו לפעול לשימוש חברי הכנסת ומשרדי הממשלה ברכבים ידידותיים לסביבה. שלגי וכהן כתבו לריבלין: "מן הראוי שהממשלה והכנסת לא יסתפקו בהסכמות ובנאומים על חשיבות הפחתת זיהום האוויר בישראל, ע"י מעבר לשימוש ברכבים ידידותיות לסביבה, אלא יהיו בבחינת 'נאה דורש ונאה מקיים'". עוד כתבו כי "בנסיעת מבחן שערכנו, התברר כי הרכב ההיברידי נוח, קל לתפעול ואינו נופל במאום מהרכבים המונעים בבנזין".
(ש)
