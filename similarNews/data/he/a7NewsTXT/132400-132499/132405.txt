

במסיבת עיתונאים שכינס הודיע יו"ר הליכוד השר צחי הנגבי על נטישתו את הליכוד ומעבר למפלגתו של שרון, 'קדימה'. לדבריו התחבטויות הנפש שלו הוכרעו לטובת המהלך ההיסטורי אותו מוביל שרון.

המלצת המשטרה הצפויה היום, להעמיד לדין את השר צחי הנגבי לדין אינה משפיעה, ככל הנראה על נמרצותו הפוליטית והיום, בשעות הצהרים הוא צפוי להודיע על מעבר למפלגתו של ראש הממשלה, 'קדימה'.

במסיבת העיתונאים שלו אמר השר צחי הנגבי כי מיד עם הקמת מפלגתו הציע לו ראש הממשלה להצטרף אליו. לדבריו התחבט בין הקשר ההסטורי לליכוד לבין תחושתו כי צעדו של ראש הממשלה הוא צעד היסטורי.

הנגבי הגדיר את השנה האחרונה כקשה ביותר מבחינתו. לדבריו מתנגדי ראש הממשלה ניפצו את כל הכללים במסגרת מאבקם האישי בראש הממשלה. הנגבי הזכיר כי הזהיר את מתנגדי שרון שבאופן בו הם מנהלים את מאבקם במדיניותו של שרון ובו עצמו הם מביאים חורבן על התנועה.

את צעדו של שרון הגדיר הנגבי כצעד מתבקש לטובתה של המדינה, ואמר כי צעדו שלו לנטוש את המפלגה היה קשה ביותר מבחינתו ומקורביו לא יכלו להתעלם מחיבוטי הנפש בהם הוא מצוי. "הגעתי למסקנה שלא אוכל להתייצב מאחורי אחד ממועמדים", אמר הנגבי וקבע כי אין מועמד ראוי לראשות הליכוד יותר משרון עצמו. הנגבי קבע כי התייצבות לימין שרון היא טובתה של המדינה.

בדבריו שב והבהיר הנגבי את התנגדותו המסורתית להתנתקות ואמר כי הוא שומע ומאמין לדבריו של ראש הממשלה כי לא תהיינה נסיגות נוספות. "אני מכיר מקרוב את שיקול הדעת, הניסיון, והנחישות של שרון במלחמתו בטרור. מה שלא ייעשה על ידי אריאל שרון לא ייעשה על ידי שום מנהיג אחר בשלושים השנים הבאות", אמר.

הנגבי אמר כי יודיע ליו"ר הכנסת על התפטרותו מהכנסת והחזרת המנדט שלו לליכוד.


בקדימה כבר החלו להרעיף מחמאות על ראשו של השר הנגבי ומגדירים אותו כאחד משריה המוכשרים ביותר של הממשלה.

בליכוד מביעים אכזבה על שאישיות שסומנה כבעלת תוקף אידיאולוגי משמעותי בצעירותה נוטשת את המפלגה לטובת הסופרמרקט האידיאולוגי של שרון. נזכיר כי את ראשית דרכו בזירה הפוליטית עשה הנגבי כסטודנט עת היה מראשי הנאבקים בעקירת העיר ימית.

נאמני ארץ ישראל בליכוד מגיבים על מעברו של הנגבי למפלגת קדימה של ראש הממשלה, אריאל שרון, ואומרים כי כעומר החקירה כך עומק העריקה. "הנגבי מקווה כנראה שהאתרוגיזם של שרון ידבק בו ועריקתו תמנע את הגשת כתב האישום נגדו", עוד אמרו כי אין פלא שחשודים בשחיתות נמשכים כמגנט אל שרון הדיקטטור המושחת, כלשונם.

מנגד אומר מזכ"ל שלום עכשיו, יריב אופנהיימר, המתמודד בימים אלו בפריימריז של מפלגת העבודה, כי "זוהי הוכחה נוספת כי מפלגתו של שרון עשויה שעטנז של עמדות פוליטיות מנוגדות שהמכנה המשותף היחיד שלהם הוא תאוות שלטון ותפקידים". לדברי אופנהיימר, "הצטרפות הנגבי מוכיחה כי פניו של שרון אל הימין הקיצוני".

עם התפנות תפקיד יו"ר הליכוד הזמני קורא משה פייגלין, מהמועמדים לראשות המפלגה, להכריז על חבר הכנסת עוזי לנדאו כיו"ר זמני במקום הנגבי. עם זאת מדווח כתבנו שמעון כהן כי קולות בליכוד קוראים למנויו של פרופ' משה ארנס כיו"ר זמני.

יצוין כי עם השבת המנדט שלו לליכוד והתפטרותו של הנגבי מהכנסת צפויה להיכנס אשת העסקים פנינה רוזנבלום לכנסת.
(ש)
