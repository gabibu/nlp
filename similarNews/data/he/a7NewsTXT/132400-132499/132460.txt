

שייח' מקלנסוואה, חשוד בנסיון רצח, יורשה להתפלל פעם ביום במסגד למרות מעצר הבית. זאת על בסיס ההיתר שניתן לנועם פדרמן להתפלל במערת המכפלה.


(צילום אילוסטרציה)

שופט ביהמ"ש העליון אליקים רובינשטיין. הורה לאפשר לשייח' עבדל אזברגה החשוד בנסיון רצח ושוהה במעצר בית מלא, לצאת כל יום לתפילה במסגד סמוך.

באוגוסט 05 בלוד אירע סכסוך אלים בין שתי משפחות אזברגה ואלואחואח, בלוד. בכתב האישום הואשם אזברגה בנסיון לרצח באותו אירוע ונשלח למעצר בית עד תום ההליכים. בחודש הרמאדן הסכימה המדינה לבקשתו לצאת פעמיים ביום לתפילות במסגד סמוך. כתבתנו רותי אברהם מוסרת כי הנימוק לכך היה שאין להפלות בינו לבין נועם פדרמן ששהה תקופה ארוכה במעצר מנהלי, ובחגים הורשה לצאת להתפלל במערת המכפלה.

לאחר הרמדאן ביקש אזברגה להמשיך הסידור אך המדינה התנגדה בטענה כי החג נגמר ואין לכך הצדקה. המדינה אף טענה כי קיים קושי לפקח על עמידתו בתנאי מעצר בית מוחלט. אזברגה עתר לבג"ץ.

בדיון ערך השופט רובינשטיין השוואה בין מחוייבותם של יהודים ומוסלמים להתפלל בבית תפילה, וקבע כי מוסלמי אינו חייב להתפלל במסגד ויכול להתפלל ביחידות ויהודי מחוייב בחלקים מסויימים להתפלל במנין לאו דוקא בבית כנסת. השופט ציין כי גם פדרמן התבקש בתום החגים לארגן לעצמו מנין בבית.

עם זאת במקרה של אזברגה, החליט השופט "ללכת חלקית" לקראתו, ולהחיל עליו הסדר 'מדורג' לפיו תחילה הוא יורשה להתפלל במסגד כל יום שישי וממרץ 06 יורשה לו כל בוקר.

