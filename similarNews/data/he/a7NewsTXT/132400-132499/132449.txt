

פנים רבות לטרור: מחבלים משחררים ברגים מבסיס עמודי חשמל בקרבת ישובים ביו"ש. רוח קלה מפילה את העמוד על הדרך, המחבלים מקווים לקריסת העמודים על רכבים יהודים. תופעה.


גורם בטחוני בכיר מביע דאגה לנוכח תופעה חדשה המלווה את שיגרת יומם של תושבי ישובים מסוימים ברחבי יהודה ושומרון. מחבלים מסתננים בחשכת הלילה לקרבת עמודי חשמל ומשחררים את הברגים שבבסיס העמודים. לאחר שחרור הברגים בכוחה של רוח קלה להפיל את העמוד השוקל עשרות קילוגרמים על הכביש. המזימה מבחינתם של המחבלים היא שהעמודים יקרסו על רכביהם של התושבים היהודיים הנוסעים בדרכים הללו תוך כדי נסיעה ויביאו לפגיעה בנפש. "מדובר בפיגוע לכל דבר", אומרים תושבים.

כתבנו מדווח כי התופעה חזרה ונשנתה בחודשים האחרונים, אולם לדברי המקור הביטחוני בימים האחרונים חזרה התופעה על עצמה ביתר שאת וכמעט מדי ערב קרסו עמודי חשמל על הכבישים. יצוין כי לפי שעה, בדרך נס, לא נפגע איש מהתושבים אולם בכל מקרה כזה של נפילת עמוד חשמל על הכביש נעצרת התנועה עד להגעת חבלנים מחשש למטען חבלה שהוטמן בסמוך ולהגעת מנוף לפינוי הציר. מדובר במטרד תעבורתי קשה, אולם החשש מפגיעה בנפש מטרידה את מערכת הביטחון יותר.

לדברי המקור הבכיר ביצע צה"ל מספר צעדים לטיפול בתופעה אולם עד כה לא נמצא לה מענה הולם שיבלום אותה לחלוטין. לכתבנו נודע כי תושבי גוש טלמונים שבחבל בנימין פנו באחרונה במכתב תקיף למערכת הביטחון ודרשו כניסה מאסיבית של צה"ל לכפרים מהם יוצאים המפגעים לפעילותם. לדבריהם רק פעולה נמרצת ומדויקת בקיני הטרור תרתיע את המחבלים מלנקוט בדרכיהם השונות. תושבי הישובים שבגזרה שבים ומתריעים מפני מציאות בה התעלמות ביטחונית מפיגועים "קטנים" לכאורה, תעודד את המחבלים לחדש ולהחמיר את מעשיהם באזור.
(ש)
