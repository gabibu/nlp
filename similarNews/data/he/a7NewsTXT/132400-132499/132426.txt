

מפקד מרחב הנגב, תנ"צ ניסו שחם, שתועד כשהוא מגדף באופן חמור ביותר את מפגיני הימין, ומורה להכותם בעת אירועי כפר מימון הוכר כנכה ברמה של 70 אחוזי נכות. העילה: לחצים שיש על שחם בשל תפקידו.

(צילום: ערוץ 10)

כזכור, שחם תועד כמתדרך את אחד מקציני מג"ב שהיו אחראים על בלימת המפגינים בעדשות ערוץ 10 של הטלוויזיה. שחם קילל וגידף את המפגינים בשפה ובלשון בוטה וזולה. שחם הורה לקצין להפעיל מיכליות להתזה נגד המפגינים ולהורות ללוחמי משמר הגבול שבפיקודו להכות את המפגינים בפלג גופם התחתון. שחם אף הבהיר לקצין כי במידה ויישאל מי אישר פעולות אלה יאמר: "דיברתי עם ניסו שחם".

על פי דיווח היום בעיתון 'מעריב' קיבל שחם בימים אלה הגדרה של שבעים אחוזי נכות בשל מה שהוגדר כלחץ בעבודתו. את הבקשה העביר שחם לפני כארבע שנים וכעת, כאמור, קיבל את אישורו של קצין התגמולים באגף השיקום של משרד הביטחון לאישור הקצבת הנכות. יצויין כי בקשתו נדחתה בראשונה אולם ועדת ערר קיבלה את דבריו שהלחץ הנפשי בו היה נתון שחם גרם להתדרדרות במצבו הבריאותי. הוועדה כתבה בהחלטתה כי ההחמרה אינה תוצאה של אירוע חריג, שגרם לנזק הבריאותי, אלא של שורת אירועים רוויי מתח.
(ש)
