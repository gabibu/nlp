

האוניברסיטה העברית בירושלים תחנוך את מרכז איינשטיין מחר (יום חמישי), פרויקט שהתאפשר הודות למענק של מיליון אירו ממשרד החינוך והמחקר הגרמני הפדרלי.

את המרכז ינהל חנוך גוטפרוינד, פרופסור לפיזיקה תאורטית באוניברסיטה העברית. "הקמת המרכז", הוא אומר, "היא נקודת שיא בשיתוף הפעולה בין האוניברסיטה העברית למשרד החינוך והמחקר הגרמני הפדרלי ולמוסדות האקדמיים בגרמניה, לציון מאה שנה לשנה המופלאה של איינשטיין (1905) שבה פרסם המדען הנודע שלושה מן המאמרים המהפכניים שלו בפיזיקה התאורטית".

"המרכז יבחן בחמש השנים הבאות את מורשת איינשטיין בפרספקטיבה בת זמננו, בכך ישקף את תחומי העניין הרבגוניים בחייו המדעיים והציבוריים של איינשטיין".

קבוצות מחקר, בשילוב חוקרים בכירים מהאוניברסיטה העברית, מגרמניה וממדינות נוספות, ידונו בנושאים הקרובים לפיזיקה (בדגש על השתמעויות מחקרו של איינשטיין על הפיזיקה בת זמננו); מדעי הרוח (חקר השפעתם התרבותית של הישגים מדעיים) ומדעי החברה (עיסוק בסוגיות אתיות בחיים הציבוריים). את פעילויות המרכז תנחה ועדה אקדמית בראשות איתמר פיטובסקי, פרופסור להיסטוריה ולפילוסופיה של המדע באוניברסיטה העברית.

פתיחת המרכז תתקיים בקמפוס אדמונד י' ספרא באוניברסיטה העברית בגבעת רם באולם רוטברג, בניין קפלן, בשעה 17:30. ישאו דברים: פרופ' חנוך גוטפרוינד; פרופ' פרידר מייר-קרמר, מזכיר המדינה של משרד החינוך והמחקר הגרמני הפדרלי ופרופ' הילל ברקוביאר, סגן נשיא למו"פ באוניברסיטה העברית.
(ש)
