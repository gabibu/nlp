

"במקום בו נבנתה גדר ההפרדה לא עבר בשנתיים האחרונות אפילו מחבל אחד", כך טוען לפני זמן קצר סגן הרמטכ"ל האלוף משה קפלינסקי בישיבת ועדת החוץ והביטחון של הכנסת, אשר עסקה בנושא גדר ההפרדה.

כאשר נכנסו הבוקר ראשי מערכת הביטחון לדיון בכנסת בנושא גדר ההפרדה וסוגיית המעברים הנתונים המדאיגים עדיין לא היו בפניהם. מנתוני מערכת הביטחון עולה כי גדר אלקטרונית מבצעית קיימת רק ב 275 ק"מ מתוך 780 ק"מ של התואי המתוכנן. כך מדווח כתבנו לענייני ביטחון קובי פינקלר.

גם ירושלים עדיין פרוצה למדי. גדר וחומה קיימים רק ב20 ק"מ בצפון ירושלים והאזורים המזרחיים של הבירה עדיין פרוצים. גורם בכיר במערכת הביטחון אומר: "העבודות התעכבו כבר זמן רב בגלל הסחבת של בתי המשפט". בתגובה אומר ח"כ לפיד שהיה בעבר שר המשפטים לכתבנו קובי פינקלר, שעל בית המשפט לעשות הכול כדי לזרז את האישורים הנדרשים. ח"כ דוד לוי אומר בועדה כי יש צורך להשלים את כל הנושאים המשפטיים, ואילו ח"כ אלי ישי מותח ביקורת על הממשלה שלא עשתה את הנדרש ממנה כדי להשלים את עבודות הגדר.

קצינים בכירים שנכחו בפגישה מסרו שלהערכתם רק עד סוף 2006 תושלם בניית הגדר.
