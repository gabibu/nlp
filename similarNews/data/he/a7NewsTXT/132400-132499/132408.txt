

אושרה לקריאה שנייה ושלישית הצ"ח למניעת מענקים ומימון ממשלתי למפעלים מזהמים ו/או שאינם משלמים שכר מינימום, למרות התנגדות משרד התמ"ת.


ועדת הכלכלה אישרה לקריאה שנייה ושלישית את הצעות החוק המאוחדות של חברי הכנסת אילן לייבוביץ (שינוי), לאה נס (ליכוד) ואיתן כבל (עבודה), לפיה, לא ינתנו מענקים ומימון ממשלתי למפעלים מזהמים (תיקון לחוק עדוד השקעות הון ולחוק עידוד מחקר ופיתוח).

הוועדה אישרה גם סעיף המתנה מענקים ממשלתיים למפעלים בשמירה על שכר מינימום, כפי שביקש משרד המשפטים להוסיף.

יו"ר ועדת הכלכלה, ח"כ אמנון כהן, אמר כי לא יתכן שהממשלה בזרוע אחת תעניש מזהמים ובזרוע שנייה תעניק להם פרס. "מפעלים המתעשרים תוך כדי ניצול עובדים או זיהום האוויר והמים השייכים לכולנו, צריכים להיענש בחומרה ולא לקבל תמריצים ומענקים כפרס על עבריינותם", אמר היו"ר כהן.

מנכ"ל משרד התמ"ת, רענן דינור, שהודיע כי משרדו הגיש ערר, שעדיין לא נדון בממשלה, על החלטתה לתמוך בהצה"ח, אמר כי לא יתכן שידרשו ממשרד התמ"ת לעשות את עבודתו של המשרד לאיכות הסביבה ולשמור על הסביבה. "לא יתכן שמשרד ממשלה אחד ישמש כמסלקה של משרד אחר", אמר דינור והציע פשרה לפיה, בית המשפט, כשהוא דן בעבירה של זיהום סביבה של מפעל, יפסוק האם הוא יידרש להחזיר את כולו או חלק ממנו.

חברי הוועדה התנגדו פה אחד להצעת דינור וטענו כי שוב הממשלה מתנערת מאחריותה.

