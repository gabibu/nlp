

יו"ר 'לדעת' מאשים את התקשורת ב'חוסר אתיות' בשתיקתה על התנהלות 'קדימה', שבראשה 'גנרל' המחליט הכל לבדו. 'מתחו ביקורת על ש"ס שבראשה עומד רב אך ממלאים פיהם מים לנוכח התנהלות שרון', אומר פרופ' פולק.

"מי שבזמנו מתח ביקורת על כך שבראשה של ש"ס עומד רב שקובע את הכל, ועכשיו ממלא פיו מים, סובל מבעיה אתית קשה", אומר יור הארגון "זכות הציבור לדעת" פרופ אלי פולק לערוץ 7.

האגודה שבראשה הוא עומד תעניק השנה פרס ביקורת תקשורת לשניים: לסגן עורך בג'רוזלם פוסט ועיתונאית בכירה במקור ראשון, קרולין גליק, ולכתב ערוץ 10 ינון מגל.

גליק לדבריו מתחה באופן 'רציף ואמיץ' ובעשרות מאמרים, ביקורת קשה על התנהלות התקשורת בכל הנוגע לתהליך קבלת ההחלטות הממשלה לגבי ההתנתקות. איך הן התקבלו, מי הגופים המייעצים ועוד. היא גם ערכה השוואה בין הגופים המייעצים היום ומה קרה במצבים שבהם גופים אחרים קיבלו החלטות שלא מצאו חן בעיני התקשורת, שטענה אז מיד כי 'לא התקבלו החלטות בצורה נכונה'.

מגל יקבל את הפרס, מוסיף פולק, על יציאתו הפומבית נגד השתיקה של התקשורת מול מעשי הממשלה ומדיניותה. הוא ביקר את התקשורת שלא מצאה לנכון לשאול את הממשלה שאלות קשות בכל הנוגע לתהליך ההתנתקות. פולק מוסיף כי הפרס למגל ניתן לו גם על חשיפת הזיופים וההצגה החלקית של 'העובדות' בתכנית "עובדה" של אילנה דיין בפרשה המכונה 'וידוא הריגה', העלילה נגד סרן ק'. מגל הוא שמתח את הביקורת החריפה ביותר על אילנה דיין אומר פולק.

תפקיד התקשורת לדבריו הוא להביא מידע לציבור והציבור הוא שמחליט אם רצונו בשלטון מושחת או לא. הציבור זכאי לקבל מידע בצורה מסודרת כדי להחליט, ולכן הוא זכאי לדעת כאשר עיתונאי מסתיר מידע או שאינו שואל את השאלות שצריך לשאול, מדגיש פולק. הדאגה לכך שהתקשורת תעשה את תפקידה, הוא מעניינה של "האגודה לזכות הציבור לדעת".

הפרס למגל ולגליק יוענק בטקס שיתקיים בי"ט בטבת.

להאזנה לראיון
