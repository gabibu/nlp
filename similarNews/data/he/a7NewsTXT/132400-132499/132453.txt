

היועץ המשפטי לממשלה מבטיח המשך לפעילות החקירה נגד גורמים פוליטיים על אף הבחירות המתקרבות, אולם מבהיר כי על מנת שלא להשפיע בחקירה על הזירה הפוליטית תינקט זהירות במה שמוגדר כ"פעילות חריגה".

מערכת אכיפת החוק תמשיך לפעול ערב הבחירות באופן רגיל וכל החקירות יימשכו ללא שינוי כך מבטיח היועהמ"ש לתנועה לאיכות השלטון. עם זאת, תנקט זהירות ב'פעולות חריגות' שיש בהן כדי לגרום ל'השפעה פוליטית" כמו: חיפוש בבית מועמד או משרדו וחקירה תחת אזהרה, כותב עוזרו של היועץ, עו"ד רן נזרי.

כתבתנו רותי אברהם מוסרת כי בתשובה לתנועה מוסיף נזרי כי מערכת האכיפה לא תאפשר שימוש בה כ"כלי ניגוח" בידי יריבים פוליטיים על ידי הגשת תלונות פיקטיביות.

גורלן של תלונות שיוגשו בתקופת הבחירות יוכרע ע"י ראש אגף החקירות במשטרה ובמקרה של ספק יובא הדבר להכרעת מזוז או פרקליט המדינה. המשטרה תוכל לפרסם מסקנות חקירה שהושלמה, בתיאום עם היועץ המשפטי או פרקליט המדינה.

עוד קובע היועץ המשפטי כי החלטה להגיש כתב אישום תיעשה "תוך מתן הדעת לזהירות הנדרשת".

צוות ארצי מיוחד יטפל בעבירות על חוק הבחירות , כמו בנושא התעמולה, והוא יפעל תחת פיקוחו של ראש אגף החקירות. תלונות מסוג זה תזכינה לטיפול מיידי.
