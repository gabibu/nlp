

משלחת רב לאומית של 17 מנהלי אבטחה תעופתית מ- 11 מדינות הגיעה לישראל כאורחת מכון היצוא; המטרה - ללמוד מחברות ישראליות כיצד לאבטח שדות תעופה, מטוסים, חברות תעופה ומשטרת גבולות.

משלחת רב לאומית בנושא אבטחת תעופתית הכוללת 17 מנהלי אבטחה מארגנטינה, רומניה, בלגיה, פיליפינים, תורכיה, אסטוניה, איטליה, בריטניה, אוסטרליה וארה"ב - הגיעה לישראל כאורחת מכון היצוא. כך מסר דוד ארצי, יו"ר מכון היצוא.

במסגרת הביקור ביקרה המשלחת במתקנים שונים בארץ כגון: נתב"ג 2000, נמל אשדוד, משכן הכנסת, מעבר גבול טאבה, נמל אילת ועוד. כמו כן נפגשו עם גורמי הביטחון המופקדים על האתרים וכן עם הגורמים הישראלים המקבילים להם. בנוסף הציגו בפני האורחים כ-25 חברות ישראליות בעלות טכנולוגיות ייחודיות לנושא.

הביקור עשוי להביא לקידום הסכמים ולשיתופי פעולה בין חברות ישראליות לגורמים מחו"ל.

ארצי ציין, כי יצוא ענף תעשיות האבטחה האזרחית נחשב "לביצת הזהב" של היצוא הישראלי וכי שנת 2005 צפויה להסתכם בגידול של כ- 20% ביצוא הענף ולהגיע לכ- 1.2 מיליארדי דולרים בהשוואה לשנת 2004.

יצויין, כי אבטחה אזרחית, כולל גם את אבטחת שדות התעופה ובענף זה צפוי גידול משמעותי בפעילות הרשויות הכרוכות בנושא, בשל פיקוח והנחיות של גופים בינ"ל העוסקים בלחימה בטרור ובפשע העולמי.

במכון היצוא מעריכים, כי בשנת 2006 יחול גידול במגמת המשלחות והביקורים מחו"ל בנושא אבטחה ובטיחות, וכתוצאה מכך להיחשפות לחברות וטכנולוגיות ישראליות בתחום האבטחה והבטיחות. ביקורים צפויים ממקסיקו, ברזיל, רוסיה, סין, ארה"ב. מכון היצוא יקים בשנה הבאה ביתנים לאומיים בתערוכות בסינגפור, רוסיה, ארה"ב וסין.
(ש)
