

התקציבים לרשויות המקומיות הדרוזיות והצ'רקסיות מעוכבים למרות הבטחות משרדי רה"מ, הפנים והאוצר. היו החליטו ראשי הרשויות שתה תקופת ההבלגה והם עלו להפגנה מול משרד רה"מ בירושלים כדי לתבוע את זכויותיהם.

היום, הפגינו ראשי הרשויות המקומיות הדרוזיות והצ'רקסיות ומאות מעובדיהן, אשר בחלקם הגדול אינם מקבלים שכר מזה חודשים רבים, מול משרד ראש הממשלה בירושלים, וזאת לאחר שמשרדי הפנים, האוצר וראש הממשלה לא עמדו בסיכומים שהושגו עם הרשויות המקומיות הדרוזיות והצ'רקסיות להעברת התקציבים, עליהם התחייבו לרשויות הדרוזיות. במקביל, משביתים היום ראשי הרשויות הדרוזיות והצ'רקסיות את יישוביהם שביתה כללית, למעט מערכת החינוך, למשך יום אחד.

יו"ר מרכז השלטון המקומי, עדי אלדר, אשר הגיע להפגנה לתמוך כדי בראשי הרשויות הדרוזיות ועובדיהן במאבקם, אמר כי: "משרדי הממשלה בהתנהלותם ובאי עמידתם בהתחייבויותיהם כלפי הרשויות הדרוזיות, הובילו את הרשויות הדרוזיות לכדי אי תפקוד וקריסה".

יו"ר פורום ראשי הרשויות הדרוזיות והצ'רקסיות, מאלכ בדר, אמר בהפגנה כי, אם לא יימצא פתרון למשבר הרשויות הדרוזיות עד מחר, אלפי מפגינים יפגינו ביום א' מול משרד רה"מ בירושלים. "אני מתבייש בהתנהלותה של ממשלת ישראל, אשר גם היום נוקטת במדיניות של אפליה כלפי הדרוזים, ומשמרת בכך את הפערים בין המגזר היהודי ולבין המגזר הלא יהודי, לא רק בקרב הדור הנוכחי אלא גם בין ילדינו, דור העתיד", הוסיף בדר.

