

"החלטנו לעורר את השטח לפעול, ולא להסתפק בדיבורים על מרי אזרחי", אומר שי מלכה ממארגני כנס 'הבית הלאומי' הערב בירושלים.

הערב (ב') יתקיים כנס תנועת הבית הלאומי במלון היאט ריג'נסי בירושלים.

שי מלכה, ממארגני הכנס סיפר ביומן ערוץ 7 על תנועת הבית הלאומי. מדובר בתנועה של שני בחורי ישיבה "שלא יכלו לישון בלילה בגלל המצב. ראינו שאין שום הובלה של המאבק בשטח. החלטנו לעורר את השטח לפעול, ולא להסתפק בדיבורים על מרי אזרחי. המאבק ברחוב הוא דבר שונה. עד כה היו מבצעי פנים אל פנים והפגנות שהן פעולות יקרות וחשובות. אבל כשכל הציבור מרגיש שעומד לקרות אסון גדול, זה לא מביע את ההתנגדות בשטח. בפנים אל פנים אדם משתכנע אך אינו יודע מה לעשות הלאה. הפגנות הן טובות באופן נקודתי, עד כה הן לא אפקטיביות. במדינה דמוקרטית הפגנה יכולה ליצור זעזוע ולהשפיע על פוליטיקאים. אבל במצבנו לא נותר אלא ליצור תנועה שתעצור את התכנית, לצאת לרחוב ולשבש את החיים במדינה. לחסום נתיבי תנועה".

מלכה אומר כי ארגון החסימות לא שייך לבית הלאומי, אך התנועה תומכת ומסייעת בפעילות זו. "המחאה העממית תתבטא בכך שאלפים יצאו לפעולות הללו. המארגנים פועלים מצוין ומערימים על כוחות הביטחון, אבל צריך ללכת על זה בגדול. אם זו תנועה עממית- העם צריך לומר את דברו. להציב לשרון כללי משחק חדשים".

בכנס יינתנו הנחיות מעשיות כיצד לבצע את המרי האזרחי כולל חסימת צירים ביום פקודה. "אנחנו חושבים על איך לעבור את 10 ס"מ מהמדרכה לכביש, וזו תהום. צריך לתת כלים לאנשים לעבור את המחסום הזה. לצאת למרי אזרחי זה אומר גם מוכנות להיעצר. כשנעבור את המחסום הזה, יהיה יותר קל לאנשים לרדת מהמדרכה לכביש".

לשאלת המראיין אמציה האיתן מבהיר מלכה כי הוא אינו חושש מנוכחות אנשי משטרה ושב"כ בכנס "מרי אזרחי זה אומר שאני מגלה את דעותי ולא מפחד לומר אותן גם אם אצטרך לשבת בכלא. אנו לוקחים בחשבון שנוזמן לחקירה או מעצר בעקבות הכנס. יותר מדאיג אותי זה שצריך לפחד מלומר דעות".

מלכה אומר כי הוא פוגש ברצון עז מצד אנשים למחאה אקטיבית דוקא, ברוח חסימת הצירים. "תפקידנו הוא לזהות את הכוחות בציבור, ולתת להם נקודה במקום וזמן כדי שיתפרצו באופן אפקטיבי. עד כה הסתפקנו בשלב א'- עמידה בצמתים, כעת אנשים רוצים לעבור לשלב הבא במאבק".
