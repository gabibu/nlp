

ביום ג' הקרוב תחנך בברלין האנדרטה המרכזית לקרבנות השואה המורכבת מ-2,711 עמודי בטון בגבהים שונים על שטח של כ-19,000 מטר מרובע וממרכז מידע דינמי תת קרקעי ובו ארבעה אולמות תצוגה. בתמונה: חלק מן האנדרטה

אחד מהאולמות באנדרטה מוקדש לשמות היהודים ועל קירותיו מוקרנים שמות ותאריכי לידה ומוות של יהודים שנרצחו בשואה וכן מוקראות ביוגרפיות קצרות של הקרבנות.

לבקשת מקימי האנדרטה הוצבו בחלל מיוחד בצמוד לאולם מסופי מחשב מחוברים למאגר המרכזי של שמות קרבנות השואה של יד ושם בממשק מיוחד בגרמנית שהפיק יד ושם. במקום גם הוקמה תצוגת קבע על יד ושם, כולל על היכל השמות במוזיאון החדש שנפתח לפני כחודש וחצי.

המאגר המרכזי של שמות קרבנות השואה מכיל כ-3 מליון שמות מדפי עד שמילאו קרובים ומכרים של הנספים מרשימות ארכיוניות.

יו"ר הנהלת יד ושם אבנר שלו ישתתף בטקס חנוכת האנדרטה שייערך בהשתתפות נשיא הפרלמנט הגרמני (הבונדסטאג) וולפגנג תירזה העומד בראש הנהלת הקרן הציבורית האחראית על הקמת האתר, נשיא הקהילה היהודית בגרמניה פאול שפיגל, האדריכל שתכנן את האתר פיטר אייזנמן, ניצולת השואה סבינה ואן-דר לינדן למשפחת הברמן המתגוררת באוסטרליה וכן יו"ר האגודה למען הקמת האנדרטה   העיתונאית לאה רוש. "אני רואה חשיבות רבה בשילוב מאגר שמות קרבנות השואה באנדרטה המעניק מימד אישי-אנושי לזיכרון" ציין שלו.
