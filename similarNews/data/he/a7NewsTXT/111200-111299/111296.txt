

כעשרת אלפים מורים קיימו בשעות הצהריים הפגנה סוערת בגן הורדים מול הכנסת נגד הכוונה לפטר אלפים מחבריהם. בהפגנה נאם גם ח"כ יוסי שריד, שכינס ישיבת פגרה מיוחדת של הכנסת בעניין המורים.

המשנה למזכ"ל הסתדרות המורים עפרה דומסקי, אמרה ליומן ערוץ 7 כי ישנה השתתפות מסיבית של מורים, המניפים שלטים בהם הם קוראים ללימור לבנת להתפטר מתפקידה. "המאבק שלנו מתמשך והגיע לשיאו עם פיטורי 4500 מורים. לא מדובר בפיטורי מורים לא מוכשרים. בשביל לעשות את זה יש דרך אחרת פה מדובר על על פיטורים מנהליים, שנועדו לצמצם ולהרזות את המערכת. לא מדובר במורים לא טובים, אחרת הם לא היו נשארים במערכת. איננו יכולים לנהל מו"מ עם משרד החינוך כשמצמידים לנו את אקדח הפיטורין לרקה. רונית תירוש צריכה קודם לקחת את מכתבי הפיטורין ואז לדבר אתינו. הם לא מנסים לעשות כלום ואנחנו נישאר בסוף עם חינוך מקולקל. לכך לא ניתן יד, כי החינוך הוא אנחנו".

דומסקי אומרת כי הפער בין הצדדים עדיין גדול: "המורים רוצים רפורמה. הגשנו בעצמנו תכנית רפורמה שאמורה לשפר את מעמד המורה ותנאי עבודתו. הם צריכים לקבל שכר עבור העבודה שהם עושים בבית. רפורמה אמיתית צריכה לבוא רק בהסכמה לא בכפיה". המשטרה לא אישרה למספר רב מדי של מורים להפגין לכן לא נכחו בהפגנה מורי מחוז המרכז. המורים שלא הגיעו להפגנה, נשארו ללמד בית הספר בלבוש שחור. "אין לנו מטרה להשבית. אנחנו רוצים להגן על החברים שלנו כשהם מפוטרים. נהיה מאוד יצירתיים בהמשך המאבק שלנו, ויהיו הפגנות נוספות. בסמוך ליום העצמאות נדליק במקביל לטקס העלאת המשואות, גם משואה בה יישרפו מכתבי הפיטורין של המורים".

