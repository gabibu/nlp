

לקראת המעבר לדירתם החדשה, ביקשו בני משפחה מקרית גת לשנות במשרד הפנים את כתובתם לבית-אל. האב, אורי, הופתע לשמוע במשרד הפנים על הנחייה מגבוה שלא לאשר שינויי כתובות מעבר לקו הירוק עד אחרי ההתנתקות.

אורי ואסתר עסיס, המתגוררים עם ילדיהם בקרית גת, עתידים לעבור בקיץ הקרוב לישוב בית-אל שבבנימין.

לקראת המעבר לדירה החדשה ביקש אורי לשנות בתעודת הזהות שלו את כתובתו שבקרית גת לכתובת החדשה בבית-אל.

אורי סר לסניף משרד הפנים בקרית גת, שם סירבו לשנות את כתובתו בטענה שישנה הוראה מגבוה שלא לחדש כל כתובת שהיא מעבר לקו הירוק עד לאחר תוכנית ההתנתקות.

אורי המופתע ניסה את מזלו בסניף משרד הפנים באשקלון, גם שם זכה לאותה תגובה "הוראה מגבוה".

סבין חדד ממשרד הפנים מסרה לערוץ 7 בתגובה כי "הנחייתו של מנהל האוכלסין לעניין זה בדומה לצו אלוף פקוד הדרום מתייחסת רק לישובים שאמורים להתפנות במסגרת תוכנית ההנתקות והופצה בקרב סניפי המשרד רשימה מסודרת. במקרה דנן, לא מדובר בסירוב בקשה אלא בחובת הוכחה לגבי מרכז חיים. בית אל לא נכללת ברשימת הישובים ועל בני הזוג לגשת לסור ללשכה הרלוונטית, ירושלים ולאחר שיעברו לדירתם החדשה משרד הפנים ישנה את הכתובת במשרדו".

