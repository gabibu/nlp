

פעילי תא כתום באוניברסיטת תל אביב הקימו היום אוהל מחאה נגד תכנית ההתנתקות, מול הספריה המרכזית במרכז האוניברסיטה.

ליאור, ממארגני המחאה ב"תא כתום" באוניברסיטה, מספר לערוץ 7 כי במקום יש הרבה התעניינות של סטודנטים, "הסתכלו על המפה של גוש קטיף זה עניין אותם. נעצרים דקה, שתיים, ומתבוננים".

מחר צפוי להגיע למקום ח"כ אריה אלדד מהאיחוד הלאומי והוא אף יקיים במקום שיחה. ליאור מביע צער על כך שחברי כנסת מהימין מסרבים להגיע ולהזדהות. ייתכן וח"כ אפי איתם יגיע למאהל ביום חמישי.

"מבחינת אוהל המחאה מקווה שאנשים יפתחו את הראש והעיניים, הקמנו את אוהל מחאה במרכז תל אביב ואנשים מבררים, כך גם לגבי פעילויות", מספר ליאור, "אנשים אומרים לנו אנחנו ידענו אחרת, שאלו אותנו כשהסתכלו על המפה: מה פה גוש קטיף? אלי סיני קרוב לאשקלון?, היו אנשים שגם חשבו אחרת ודיברו על כיבוש".

ליאור הוסיף ואמר כי המטרה שלהם היא ליצור דיון אמיתי בתוכנית העקירה, "שהרי אנשים ניזונים מחוסר ידע ואני לא מאשים אותם. זה מדהים כמה חוסר הידע שולט ורק שהם נחשפים מגלים את האמת".

עוד הוא הסביר כי הויכוח האמיתי הוא האם המדינה של העם היהודי או לא? האם זו מדינת העם היהודי? וזה הויכוח האמיתי גם בעניין ההתנקות. אנשים אומרים מי צריך את זה בכלל, וזה מסוכן כי למחרת יגידו מי צריך את המדינה בכלל? וכך אנחנו מצליחים להביא לדיון רציני על התוכנית.

לשאלה כיצד התחבר הוא לרעיון גוש קטיף, ענה כי הוא צמח בתחילה בנוער מרצ. לפני שנים בא יחד עם חברי התנועה כדי להפריע לנאומו של רחבעם זאבי הי"ד. עם סיום הנאום קרא לו זאבי ושאל אותו מדוע הפריע לו ולא בא קודם כל כדי להקשיב. ליאור גילה כי זאבי נתן לו כמה חומרים לקריאה והזמין אותו לכנס. "באתי והקשבתי ומאז אני חוקר את הנושא יותר", סיכם.
