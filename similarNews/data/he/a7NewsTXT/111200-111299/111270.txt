

ראש הממשלה לשעבר אהוד ברק משוכנע בכוחו להיבחר לראשות מפלגת העבודה ולהוביל אותה להישג של 36 מנדטים בבחירות הבאות "השקעתי במדינה ואני רוצה לשמור על השקעתי", הוא אומר.

לצד הערכתו של ברק את ראש הממשלה שרון על יוזמתו לעקור את ישובי רצועת עזה, הוא שב וקובע כי שרון מאבד את אריאל, קדומים ומעלה אדומים, וגם לגבי גוש עציון קיים חשש כבד שיאבד.

ברק אומר בראיון לעיתון 'קו למושב' "אני משוכנע שאני יכול לנצח את שרון ונתניהו ולהביא 36 מנדטים". ראש הממשלה לשעבר קובע כי למרות הטעויות שנעשו בתקופתו הוא גאה בהישגים אליהם הגיע. "זו הייתה התקופה הכי טובה לכלכלת ישראל בעשר השנים האחרונות. חילצנו את המדינה ממיתון כבד והבאנו אותה לצמיחה".

"בתשע השנים מאז רצח רבין השנתיים הטובות ביותר לחברה ולכלכלה בישראל וגם להתפתחות ההתיישבות העובדת היו השנתיים בראשותי", קובע ברק.

עוד גאה ברק בהחלטתו להוציא את צה"ל מדרום לבנון וקובע כי "אני משוכנע שהאזרחים בארץ ומנהיגי העולם מבינים היום עד כמה המהלך מרחיק הלכת הזה חסך בחיי אדם".
(ש)
