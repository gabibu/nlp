

"טענת הפרקליטות שהמנדט אינו רלוונטי היא חסרת כל יסוד, כתב המנדט שהכיר בזכות עם ישראל לבניית ביתו הלאומי על אדמת א"י אושר ע"י חבר הלאומים והתקבל במשפט הבינלאומי". דברי פרופסור שוחטמן בשיחה עם ערוץ 7.

בתשובתה לעתירות נגד חוק פינוי פיצוי, טוענת הפרקליטות: "לא ברורה טענת העותרים, לפיה כתב המנדט על ארץ ישראל, שניתן לבריטניה על ידי חבר הלאומים עומד בתוקפו בכל שטחי ארץ ישראל המנדטורית, שלא הוקצו לישראל ואו לירדן ולא נעשו מדינה עצמאית".

כתבנו עודד שטרן שוחח על טענת הפרקליטות עם הפרופסור אליאב שוחטמן, דיקן ביה"ס למשפטים מכללת שערי משפט.

"אני מתפלא על טענת הפרקליטות שאומרת כי כתב המנדט שניתן ע"י חבר הלאומים אינו רלוונטי כיום", אומר הפרופסור שוחטמן, "הרי בוודאי הם מודעים לתשובה שבית הדין הבינלאומי בהאג נתן לשאלה ששאלה מדינת נמיביה בדרום מערב אפריקה, לפיה כל הזכויות שקבעו חבר הלאומים בזמן המנדט הבריטי קיימות לעולם ולא יתבטלו אף פעם."

בכתב המנדט על ארץ ישראל שניתן ע"י חבר הלאומים נקבע כי שום שטח של ארץ ישראל לא יינתן לצמיתות או בחכירה לממשלה זרה כלשהי, וממשלת ישראל תעודד התיישבות צפופה של יהודים על הקרקע, כולל אדמות מדינה ואדמות שוממות שאינן דרושות למטרות ציבוריות.

בנוסף מזכיר שוחטמן לפרקליטות את סעיף 80 של מגילת האו"ם, "הסעיף הזה נועד לשמר את כל הזכויות שנקבעו על ידי חבר הלאומים כך שגם היום שכבר לא קיים חבר הלאומים עדיין כל החלטותיו קיימות ויהיו קיימות לעולם, למרות שבארץ ישראל לא היו המוני יהודים בתקופה הזו הרי שהזכויות שניתנו ע"י חבר הלאומים ניתנו לעמים ולא רק למדינות, זאת אומרת אף לעמים שאין להם מדינה."

"ממשלת ישראל, שהיא היורשת של כתב המנדט, מתעלמת ממנו וזונחת אותו, טענת הפרקליטות כי המנדט אינו רלוונטי היא חסרת כל יסוד, כתב המנדט שהכיר בזכותו של עם ישראל לבנות את הבית הלאומי שלו על אדמת ארץ ישראל, אושר על ידי חבר הלאומים והתקבל כחלק מהמשפט הבינלאומי".

דבריו של פרופסור שוחטמן מדגישים את טענת הפורום המשפטי למען ארץ ישראל שעמדת הפרקליטות מנוגדת להצהרת בלפור
