

חברת הכנסת גילה פינקלשטיין דורשת מהיוע"מ מזוז לאסור את הפצתו של הספר 'קוד כחול', שכן, לדבריה יש בו עבירה על חוק ההסתה.

חברת הכנסת גילה פינקלשטיין מהמפד"ל פנתה במכתב ליועץ המשפטי לממשלה, מני מזוז, בדרישה לאסור את המשך פרסומו של הספר 'קוד כחול', שיצא לאור במהלך הימים האחרונים. לטענת פינקלשטיין, יש בפרסום הספר, משום עבירה על חוק ההסתה והוצאת דיבה.

'קוד כחול' עוסק בעלילה 'דמיונית' לכאורה, שבה ציבור חובשי הכיפות על מוסדותיו, קציני צבא הנמנים על שורותיו ומפלגת המפד"ל בראשו, מתכננים ואף מוציאים לפועל 'הפיכה צבאית'. ההפיכה באה בעקבות החלטה מדינית על פינוי יישובים ביש"ע.

לטענת פינקלשטיין, העלילה בספר, מערבבת מציאות ודמיון והדבר יוצר רושם שלילי לגבי ציבור שלם. "אמנם לטענת המחבר והוצאת 'מטר', הדמויות בספר הן דמיוניות, אך ברור כי ניתן לקשור אותן לדמויות ציבוריות מוכרות, העומדות בראש הציבור הדתי, ביניהם גם קציני צבא בכירים".

לדבריה, חמורה ביותר היא העובדה, ש"קריאת הספר עשויה להשפיע על קוראים רבים, כך שישתכנעו ש'הפיכה צבאית' אכן עומדת להתרחש וכי יש לעשות הכל על-מנת לעצור בעד 'חובשי הכיפות', מלהשתלט על המדינה ומוסדותיה. עובדה זו, יש בה כדי לייצור אווירה של הסתה ועוינות ואף להביא לידי גילויי אלימות כלפי הציבור הדתי-לאומי, הנאמן מאוד למדינת ישראל ולחוקיה".

כאמור, פינקלשטיין קוראת למזוז, לפתוח בחקירה פלילית נגד מחבר הספר והוצאת 'מטר' ובמקביל, לאסור את המשך הפצתו. בנמקה את פנייתה, היא ציינה, שפרסום הספר כבר הביא נציגי ציבור וקציני צבא להצהיר הצהרות הסתה כנגד הציבור הדתי, כדוגמת דבריהם של ח"כ דני יתום ואלוף במיל' דני רוטשילד.
(ש)
