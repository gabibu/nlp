

מאמרו של עמוס שוקן מו"ל "הארץ" שבו צידד בנישואי תערובת בין יהודים לבין "תושבי מדינות האזור", וטען שמדינת ישראל היא 'מדינת אפרטהייד' הוביל את מדור דעות של מעריב להקדיש 5 מאמרי תגובות נגד.

בן דרור ימיני, עורך מדור דעות במעריב אומר בראיון ליומן ערוץ 7 כי על אף שאין המדובר בחידוש בגישותיו של שוקן, מאמרו ביום שישי היווה "זחילת דעות" המסכנות את קיומה של מדינת ישראל כמדינה יהודית דמוקרטית, אל מרכז סדר היום הציבורי.

ב 5 המאמרים שפורסמו במעריב בנושא ביקש העתון לשים על המפה אמירה עקרונית מערכתית, נגד דעות, מסוכנות וגם להציב "תמרור אדום" למחנה השמאל בישראל, אומר ימיני ומוסיף כי על השמאל להגדיר האם הוא בצידו של שוקן המבקש לבטל את מדינת ישראל כמדינה יהודית או שהוא מתייצב בתוך גבולות השיח הישראלי שבהם מתנהל ויכוח נוקב בנושאים כמו : שטחים והתנחלויות, אבל בתוך גבולות הקוים האדומים. דעות שוקן כפי שהובעו במאמרו הם "חריגה מהקוים האדומים", אומר ימיני.

הוא מוסיף כי הוא מסכים עם דעת אלו שבשמאל הקיצוני הטוענים כי אין דבר כזה מדינה יהודית ודמוקרטית, וכי מדובר בתרתי דסתרי. זו סתירה, הוא אומר, ויחד עם זאת "אין דמוקרטיה שיכולה להתקיים ללא סתירות. כל פתרון אחר: יהודי בלבד, או דמוקרטי בלבד, יש בו מן הטוטאליות. מדינה דמוקרטית פירושה ש'סגרנו' את הציונות ועבר זמנה מן העולם, אין לה זכות קיום וליהודים אין זכות להגדרה עצמית לאומית. מדינה יהודית בלבד היא מדינה גזענית ואיני רוצה מדינה גזענית. לפיכך זו מדינה עם סתירות אך גם עם קוים אדומים. אשים קוים בין הטפה לנישואי תערבות לבין מכירת בתים. אני רוצה שוויון לערבים אזרחי ישראל אך איני רוצה זכות שיבה וגם לא הגירה המונית".

שוקן כתב במאמרו כי לישראל יש 'משימת שלום' והיא צריכה למחוק את זהותה היהודית או לטשטשה כדי להוכיח לערבים מוכנות לשלום. ימיני אומר כי אינו רוצה שמדינת ישראל תפסיק להיות יהודית וציונית למרות הקושי בדבר, וכי מה שמותר לדנמרק ולהולנד, המגבילות את ההגירה המוסלמית אליהן כולל זו שבאמצעות נישואין, מותר גם לישראל שנמצאת בעימות וסכסוך. "גם הולנד ודנמרק רוצות לחיות בשלום עם המוסלמים שבקרבן ועם מדינות ערב אבל זה לא אומר שאינם רוצים לשמר אופי אירופאי לאומי. ישראל רוצה לחיות בשלום עם שכניה אבל אין זה אומר שהיא צריכה לאפשר הגירה ערבית. אין כאן גזענות, אלא שימור האופי היהודי והדמוקרטי".

הוא מוסיף כי דבריו במאמרו כוונו כלפי בג"ץ היושב בימים אלה על מדוכת עתירות העוסקות בחוק האזרחות, וזאת מתוך חשש שתתקבל שם החלטה "נוראה ואיומה", כלשונו. "זהו למעשה מאמר אזהרה", מדגיש ימיני, "ברק יהודי יקר, ניצול שואה, אך אני חושש שהוא שבוי במלכודת של הריטוריקה והדיאלקטיקה של עצמו שהיא משפטנית מידי ופחות רואה דברים במבט על. איני רוצה לזרוק עליו בליסטראות, אך אני מקווה שלא יקבל החלטה שגויה באופן שלא יהיה מנוס להבהיר לבג"ץ שאינו יכול להתערב יותר בענינים מסוג זה שמעצבים את האופי הלאומי של מדינת ישראל".

מעריב התומך לדבריו בדעות שכלולות ביהודית ודמוקרטית ושם דגש על שתיהן, ממצב עצמו וממתג עצמו בצורה ברורה עם קו אידיאולוגי אל מול "הארץ" ש"ממצב עצמו עם נטיות כמעט אנטי ציוניות".
