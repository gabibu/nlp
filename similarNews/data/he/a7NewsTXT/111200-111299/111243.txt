

בישיבת הממשלה שהתקיימה אתמול ניהלו השרים נתניהו ואולמרט חילופי האשמות בפני השרים. נתניהו: אולמרט ניסה לצמצם ראיון טלוויזיוני איתי. אולמרט: הוא שקרן.

השר נתניהו פרס בפני השרים את משנתו בסוגיית רשות השידור והמציאות התקציבית שם. נתניהו טען כי שנת 2004 הסתיימה ברשות השידור ללא גרעון ובשנה שלפני כן הסתיימה אף בעודף תקציב. קביעות אלה מעמידות בסימן שאלה את המניעים להדחתו של יוסף בראל בשבוע שעבר, לנוכח טענותיו של השר אולמרט כי בין השאר בראל מדרדר את רשות השידור למציאות כלכלית חמורה.

לעומת טענותיו אלה של השר נתניהו הגיב השר אולמרט בהאשמה שנתניהו "מאוהב באינטריגות ברשות השידור". כמו כן קבע אולמרט כי נתניהו מטעה את השרים בנתונים אותם הוא מציג.

בהמשך הדיון קבל נתניהו על כך שהשר אולמרט מבקש לצמצם את אורכו של הראיון שצולם עימו לתכנית המרכזית בערוץ הראשון ביום העצמאות, תכנית בהנחייתו של יהורם גאון. במקביל, טוען נתניהו, ניסה אולמרט לחייב את אנשי 'קול ישראל' לקיים עמו ראיון בו הוא תוקף את מדיניותו הכלכלית של נתניהו.

לעומת האשמותיו אלה של נתניהו אומרים אנשי אולמרט כי האשמותיו של נתניהו הינן חסרות כל בסיס. "נתניהו משקר", אומרים שם וקובעים כי לא הייתה כל התערבות מצידו של אולמרט בתכני השידורים בערב יום העצמאות.
(ש)
