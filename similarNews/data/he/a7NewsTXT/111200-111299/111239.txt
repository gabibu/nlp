

בטקס הדלקת המשואות בהר הרצל, הטקס שיפתח את אירועי יום העצמאות ביום רביעי בערב, ישוב ויתקוף יושב ראש הכנסת, רובי ריבלין, את תכניתו המדינית של ראש הממשלה.

ישב ראש הכנסת ריבלין יאמר במהלך הטקס את מה שהוא מגדיר כדעתו האישית נגד תכנית ההתנתקות. ריבלין יאמר כי העקירה של ישובי חבל קטיף וצפון השומרון "עלולה להמיט עלינו אסון". כך מדווח כתבנו שמעון כהן.

כתבנו מזכיר כי בשנה שעברה כשהדליק יושב ראש הכנסת משואה בטקס פתיחת אירועי יום העצמאות אמר כי הוא מדליק את המשואה "לכבוד החלוצים ההולכים לפני המחנה, מיישבי ארץ אבות וגואלי אדמתה מחניתה ועד כפר דרום, מנגבה ועד קרית ארבע, חברון ולתפארת מדינת ישראל".

דבריו אלה עוררו פולמוס, אולם ריבלין מצידו לא הסתייג מדבריו אלה ואף חזר על דברי החיזוק למתיישבים במספר אירועים פומביים.
(ש)
