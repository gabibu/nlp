

צילום עיתונאי בפתח בית המשפט בבאר שבע, שאותו לא אהבו במיוחד שוטרי מחוז הדרום, גרר את מעצרה של הצלמת, מנורה חזני, עם בנה התינוק, את החרמת הקלטות ואת הגדרת חזני כמפגינה ולא כעיתונאית.

בימים אלה מצלמים בוגרי בית הספר 'מעלה' ואנשי 'טלעד' סדרה דוקומנטרית על ההתנתקות והשלכותיה. מנורה חזני, אחת היוצרות נעצרה כשצילמה ביום חמישי האחרון בחניון בית המשפט כי "הפריעה לניהול המשפט", כהגדרת השוטרים.

"מספר בחורים מחומש נעצרו מסיבה שאינה ברורה", מספרת חזני. הגעתי לצילומים בבית המשפט בבאר שבע שם הם הובאו להארכת מעצר. הצגתי תעודת עיתונאי והשוטרים אישרו לי לצלם באולם בית המשפט עד להגעת השופטת. עשיתי כפי שהותר לי, הדיון התנהל כסדרו. כשהסתיים הדיון יצאנו לחניון בית המשפט כדי לצלם את רעייתו של אחד העצוריםוביתו צופים בו כשהוא מוצא מאולם הדיונים. עמדנו מחוץ לבית המשפט שלוש נשים ומספר בחורים, אחד מהם סייע לי כשהחזיק את התינוק שלי כשצילמתי את פתח בית המשפט".

דקות אחדות לאחר מכן הגיע שוטר שדרש מהקבוצה לעזוב את המקום, משסרבו סטר השוטר לאחד הבחורים. "כשהוא הבחין שאני מצלמת אותו הוא נרגע", מספרת חזני לכתבנו שמעון כהן "אבל אז הגיעו מספר שוטרים לעצור אותי. אמרתי שאני לא מוכנה להיעצר ללא התינוק שלי. הבהרתי שמדובר בתינוק יונק, אבל הם אמרו לי שלא הם העבירו את התינוק לידיו של הבחור אלא אני ולכן לא הם שיחזירו אותו. התעקשתי שלא להיעצר ללא התינוק ובסופו של דבר ניתן לי התינוק רק כשהגיעו למקום צלמי הערוץ הראשון של הטלוויזיה. נעצרתי לשעתיים יחד איתו".

האשמה שבעוונה הואשמה חזני הוגדרה 'הפרעה לניהול המשפט'. זאת למרות שהדין ודברים עם השוטרים בוצע מחוץ לבית המשפט ולאחר תום הדיון המשפטי.

מנורה חזני שוחררה כעבור שעתיים, לא לפני שנדרשה למסור את הקלטת שצילמה. חזני הבהירה לשוטרים שמדובר בחומר תיעודי שאין כל עילה להתיר צפייה בו. השוטרים שבו ודרשו את הקלטת ולמרות סירובה נטלו ממנה את הקלטת שבמצלמה וקלטת נוספת. חזני דרשה נייר רשמי שיאשר את נטילת הקלטת, טופס המתחייב מנטילת ציוד אישי על ידי שוטר. רק לבקשתה ניתן לה הטופס המתחייב.

עורך הדין רותם, פרקליטו של בית הספר 'מעלה' מטעמו פעלה חזני הגיש תלונה למשטרה בה מצויינים שמותיהם של השוטרים. העתק מכתב התלונה שוגר לשר לבטחון פנים ולשרת המשפטים.

חזני מספרת עוד כי כשמפיק הסדרה דרש את החומרים המוקלטים צוטטה מפקדת מחוז הנגב במשטרה כשהיא קובעת שחזני היא "לא עיתונאית, היא באה רק כדי להפגין". זאת למרות שלפחות חמש פעמים הציגה חזני במהלך אירועי יום חמישי את תעודת העיתונאי שבידה.

לפי שעה, מצויות הקלטות בידי המשטרה וטרם הושבו לבעליהן.
(ש)
