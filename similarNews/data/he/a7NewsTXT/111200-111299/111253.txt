

אם יש נגד נריה אופן חומר ראיות בקשר לעבירות פליליות   יש להעמידו לדין, ואם אין   יש לשחררו, כותב שבח שטרן, יו"ר מרחב יש"ע בליכוד, לשר הבטחון שאול מופז. (בתצלום: נריה אופן)

במכתב ששיגר אל שר הבטחון מופז, אומר שבח שטרן יו"ר מרחב יש"ע בליכוד: "נדהמנו לשמוע על מעצרו 'המנהלי' של נריה אופן מיצהר. נריה אופן פעיל באגודת 'אל הר המור' אשר מארגנת סיבוב שערים מידי ערב ראש חודש, להפגנת ריבונותנו בירושלים. סיבובי שערים אלו נעשים בגלוי ובתיאום מלא עם כוחות הבטחון מזה שנים".

כתבתנו רותי אברהם מוסרת כי שטרן מוסיף במכתבו שאופן פועל בגלוי ובאופן לגיטימי "כמוני וכמו רבים מאיתנו לסיכולה של 'תכנית ההתנתקות' אשר לדעתנו מסוכנת למדינת ישראל, ומעצרו המנהלי מסמן נסיון למחוץ באורח בלתי דמוקרטי פעולת מחאה לגיטימית של מתנגדים פוליטיים.

אדוני שר הבטחון   זו אינה דרכה של תנועת הליכוד, כותב שטרן. אם יש נגד נריה אופן חומר ראיות בקשר לעבירות פליליות   יש להעמידו לדין, ואם אין   יש לשחררו. מכאן קצרה הדרך לעצור מעצר מנהלי חברי מרכז ליכוד המתנגדים לתכנית הבלהות, המכונה תכנית ההתנתקות ואשר יתנגדו לבחירתך לכנסת. לא תהיה תפארתך על הדרך הזאת".

