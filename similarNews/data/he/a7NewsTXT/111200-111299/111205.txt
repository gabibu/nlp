

נשיא המדינה, משה קצב, נפגש אחר הצהריים עם מנהיגי ואנשי הקהילה היהודית במוסקבה. רבים מהמנהיגים באו מקהילות מרוחקות ברחבי רוסיה כדי לפגוש את הנשיא.

בדבריו לכ-500 הנוכחים אמר נשיא המדינה כי בא להביע הוקרה ליהודים שנלחמו בנאצים במסגרת צבאות בעלות הברית ותרמו לניצחון על גרמניה הנאצית. "באתי להביע הוקרה לצבא האדום שספג קורבנות נוראיים ונלחם בנאצים ללא רתיעה. באתי להביע הוקרה לברית המועצות שלפני 57 שנים הכירה במדינת ישראל", אמר הנשיא.

עוד הוסיף הנשיא ואמר כי נשיא רוסיה, ולדימיר פוטין, הוא ידיד ישראל. "העליתי בפניו את בעיית האנטישמיות והוא הבטיח לפעול בנחישות כדי להילחם בתופעה. אני משבח את נשיא רוסיה המאפשר חיים יהודיים, חינוך ותרבות יהודית ברחבי רוסיה", אמר.

הנשיא קצב פנה אל הנוכחים ואמר "אנו צריכים להדביק את מה שהחמצנו תחת המשטר הקומוניסטי. אני קורא לכם, אחי ואחיותיי, לשמר את התרבות היהודית. תבטיחו שבדור שלכם לא תיפסק היהדות ברוסיה". הנאספים, ביניהם בני נוער רבים, הריעו לנשיא בהתלהבות. כן הוצגו בפני הנשיא אומנים יהודיים צעירים שניגנו בכינור ובצ'לו.
