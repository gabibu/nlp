


המזרחן הד"ר דוד בוקעי אומר כי פורמלית סוריה עזבה את לבנון אך אין זה סביר שהיא תוותר על לבנון המשמשת עבורה מעטפת ראשונה בבטחון הלאומי הסורי, כמו למשל נגד כניסה ישראלית דרך לבנון.

כמו כן, מבהיר בוקעי, משמשת לבנון עבור סוריה אמצעי השפעה במערכת הבינערבית.

בוקעי אינו צופה שסוריה תעזוב באמת את לבנון או שתוותר עליה אלא ייתכן שתמשיך לשלוט עליה כמו שעשתה בעבר באמצעות שליחים כמו בזמנו וואליד ג'ונבלט הדרוזי ונביה ברי השיעי .
סוריה יוצאת מלבנון אך לא תחדל מבחישה בפוליטיקה הלבנונית, הוא אומר.

בוקעי אומר בראיון לערוץ 7 כי כניסתו של המתנגד הסורי המובהק הנוצרי מישל עוואן מסמנת מגמה מעניינת, אך לא ברור עד כמה הוא רלוונטי למציאות הלבנונית החדשה. את זאת לדבריו אפשר יהיה לבחון ע"פ קבלת תפקידים פורמליים או יכולתו של עוואן להבחר.

הוא מוסיף כי את לבנון, "ביצה טובענית ליושביה ולמוזמניה", מאפיינת דומיננטיות חמולתית משפחתית כשהנוצרים הם אחת העדות, והבעיה הקשה של הנוצרים בלבנון היא הפיצוליות הרבה שמתבטאת בקיומן של סיעות רבות כמו: סיעה פרו סורית ואנטי סורית, פלאנגות, אנשי פרנג'יה, ועוד ועוד.

כאן המקום להזכיר את הערכת שירותי הביון האמריקאים, ולא רק הם, כי אמנם הסורים יצאו באופן פיזי מלבנו, אולם ככל הנראה הותירו את לבנון רוויה בגורמי מודיעין הפרוסים ברחבי לבנון ושתולים בכל מערכי השלטון, הכלכלה והצבא שבה. גורמי מודיעין אלה חשובים ביותר לממשל הסורי על מנת להוסיף ולרכז מידע על המדינה שהשליטה בה נחוצה כל כך לסוריה מחד, ומאידך יסייעו לממשל הסורי להמשיך ולשלוט בלבנון.
