

חמישה אחוזים מתושבי הולנד הנם מוסלמים. נתון זה אינו מעורר בדרך כלל דאגה אצל שאר אזרחי המדינה, אולם לפני כחודש פורסם דוח של שירותי הביטחון ההולנדיים, ולפיו בתי ספר מוסלמיים במדינה מסיתים את תלמידיהם נגד המערב.

בדוח נכתב כי בני המהגרים המוסלמים הלומדים בבתי ספר אלה מקבלים פעם בשבוע, נוסף על מערכת השעות הרגילה שיעורים בקוראן ובסוגיות דתיות.

על פי הדוח חמישית מ-32 בתי הספר הממלכתיים המוסלמים במדינה מקבלים מימון מארגונים קיצוניים, חלקם קשורים לשירות החשאי הלובי ולארגון החמאס. הדוח הזהיר כי בבתי ספר אלה מטיפים לילדים מסרים אנטי מערביים. תוכנית הטלוויזיה "נובה" שידרה כתבה מיוחדת, המראה כי הילדים לומדים "להילחם עד ששאר האנשים יבינו כי אללה הוא האלוהים היחיד".

הדיווחים התקבלו בהולנד בזעזוע, ואחד העיתונים אף קרא למחוקקים להפסיק לסבסד את בתי הספר המוסלמים.

