

בית המשפט העליון קבע בפסק דין כי על המדינה לפצות פלשתינים מהכפר טאמון. הפלשתינים נפגעו מחיילים שירו לעברם, משום שהחיילים חשבו שהם מבוקשים.

בפסק הדין קובעים תשעת השופטים פה אחד, כי לא מדובר במקרה שבכפר טאמון בפעולה מלחמתית, כפי שטענה המדינה, ולכן יש לפצות את הפלשתינים על הנזק שנגרם להם.

נשיא בית המשפט העליון, השופט אהרן כתב בפסק הדין: "לכוח של צה"ל לא נשקפה כל סכנה. היתה זו פעולה משטרתית, במטרה לעצור חשוד". השופט ברק מוסיף, כי הכוח הצבאי לא היה נתון בסכנה, ולכן מדובר בפעולת שיטור ולא בפעולת מלחמה ודיני הנזיקין יכולים לדון במקרה הזה ולהחליט שיש לפצות את הניזוקים הפלשתינים.

השופט ברק הוסיף בפסק הדין, כי דיני הנזיקין אינם כלי יעיל לתביעות בפעולות מלחמתיות. משום שדיני הנזיקין בעצם מהותם עוסקים בחלוקת סיכונים בשל פעולות מזיקות בחיי היומיום של אדם במדינתו, אבל: "אין הם מתאימים, כאשר הסיכון בפניו ניצבים הפרט והכלל הוא חריג ויוצא דופן. פעולות מלחמתיות יוצרות, מעצם טיבן וטבען סיכונים, אשר מערכת הדינים השגרתית לא נועדה להתמודד עימהם. המטרות המונחות ביסוד דיני הנזיקין הרגילים, אינן חלות כאשר הנזק נובע מפעולה מלחמתית שהמדינה מנהלת נגד אויביה. הדרך הראויה לפתור את בעיית הפיצוי בשל הנזק שפעולות לחימה גורמות, הינה הסדר מיוחד - מחוץ לגדר דיני הנזיקין הרגילים אשר יוכל להשקיף על התמונה הכוללת, ואשר יוכל לפזר את הסיכון בהתחשב באופיה המיוחד של הפעילות ותוך התחשבות בהסכמים הבינלאומיים אשר המדינה כרתה (אם ישנם כאלה)".


