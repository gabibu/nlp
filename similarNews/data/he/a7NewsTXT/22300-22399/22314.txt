

תא"ל הרב ישראל וייס, הרב הצבאי הראשי, נפגש אתמול עם עיתונאים לאחר שבתקשורת נפוצו שמועות על כך שחללי צה"ל שאינם יהודים נקברים "מחוץ לגדר" של בתי העלמין.

הרב וייס הבהיר כי מזה תקופה ארוכה יכולות משפחות החללים הלא יהודים לבחור היכן ייקבר בנם. בפני המשפחות עומדות שתי אפשרויות: קבורה בחלקה ללא יהודים או קבורה בחלקה שבה נקברים יהודים, ובתנאי שמרחק הקבר מהקברים שלידו יהיה כפי שנקבע בהלכה: ארבע אמות - או שבין קברו והקבר הסמוך תוקם גדר בגובה של 10 טפחים (כ- 80 ס"מ). לדברי הרב וייס, משפחות החללים הלא יהודים מודעות למדיניותה של הרבנות הצבאית, ואין להן תלונות עליה, וזאת בניגוד למה שנאמר בתקשורת, ובניגוד לטענות של גורמים פוליטיים.

נזכיר כי שר הביטחון אמר אתמול כי נתן הוראה שחללי צה"ל יוכלו להיקבר היכן שירצו משפחותיהם, בלא קשר לדתם. הרב וייס טען כי בדברים אלה אין כל חדש.

הרב הצבאי הדגיש כי קבורת החללים תמשיך להתבצע על פי ההלכה, וכי חיילים רבים דורשים מהצבא שאם יקרה להם הרע מכל, ייקברו אך ורק בטקס יהודי, ועל פי ההלכה היהודית. לדברי הרב וייס, יש חיילים שאם ידעו כי לא תינתן להם האפשרות להיקבר כהלכה בבוא העת, יפשטו את מדיהם ולא יסכימו לשרת בצבא.

באשר לקצין צה"ל סגן גרמן רוז'קוב, שנהרג לפני שבוע בקרב עם מחבלים סמוך לקיבוץ מצובה, אמר הרב וייס כי הוא לא החל בהליכי גיור בישראל, ולכן נקבר בחלקה ללא יהודים. לו פתח תיק גיור ברבנות, היה אפשר לקברו כיהודי, הסביר. הוא הוסיף כי בדק את הטענות שרוז'קוב החל בהליכי גיור ואף נימול, אך לא מצא עדויות לכך.

