

"אין גן עדן למי שיוצר לזולתו גיהנום, אין עולם הבא. מלחמת השחרור לא הסתיימה עדיין, זו מלחמה קשה שנכפתה עלינו ואסור לנו לאבד את העשתונות", אמר היום הרב הראשי לישראל, הרב מאיר לאו בעקבות הפיגוע בנחל עירון בשעות הבוקר.

הרב לאו הוסיף: "למרות שחשבנו שמלחמת השחרור הסתיימה עם הקמת המדינה, התברר שיש לנו עוד אויבים דווקא בתוך הארץ שלא השלימו עם עצם עובדת קיומנו. אותם לא מעניין אם זה פסגות, נצרים, חדרה, עפולה, כפר סבא, חיפה או ירושלים. אותם מעניין רק שהם לא מכירים בזכות השיבה של העם היהודי למולדתו ההיסטורית. לנו, אני אומר, אסור להשבר. אותנו לא יכופפו ואותנו לא ישברו. אנחנו עם קשה עורף. אסור לשקוע ביאוש. עברו בסך הכל 28 שנים ממלחמת יום הכיפורים בה קברנו 2659 בנים בתוך 18 יום כשמנינו רק 3.5 מיליון תושבים. האבידות אז היו עצומות. התעודדנו, התגברנו, קלטנו עליה והמשכנו את הדרך. בכל דור ודור עומדים עלינו לכלותנו והקדוש ברוך הוא מצילנו מידם".

הרב לאו אמר את הדברים בטקס חנוכת מרפאה רב-תחומית של כולל חב"ד בצפת המיועדת לציבור החרדי והותאמה לצרכי החרדים ונזקקים.


