

בראיון ביומן הצהריים של ערוץ 7 אמר אתמול יו"ר סיעת "חירות" ח"כ מיכאל קליינר כי אי אפשר לבקר את השרים פרס ובן אליעזר בלבד, אלא יש לזכור שראש הממשלה שרון הוא שהביא אותם לעמדות השפעה: "בינתיים אנחנו מפסידים במלחמה", אמר קליינר. הוא מתח ביקורת על סיעת "האיחוד הלאומי- ישראל ביתנו" על כך שבמשך שנה בקירוב הייתה חברה בממשלתו של שרון ונתנה לו לגיטימציה, "אף על פי שהיה ברור כי ממשלה זו מבליגה, מוליכה לכיוון הלא נכון ואינה עושה מה שצריך. יהודים נרצחים כל יום ואנחנו נותנים לצה"ל להיכנס למחנה, לצאת ממחנה, להפציץ בתים ריקים, ולעשות הכל חוץ ממה שצריך, והוא לכבוש את שטחי A". קליינר אמר כי גם לאחר שסיעת "האיחוד הלאומי- ישראל ביתנו" פרשה עדיין היא תומכת בשרון ומבטיחה כי תעזור לו:
"לדעתי צריך לבוא ולומר בצורה ברורה כי מי שאשם במה שקורה הוא שרון". קליינר הוסיף כי אם אהוד ברק היה נוהג כפי שנוהג שרון, לא היה הימין מניח לו.

גם ממועצת יש"ע לא חסך קליינר את שבט ביקורתו, ואמר כי בהפגנת ההמונים שכינסה המועצה בשבוע שעבר היה מסר מאוד מטושטש ולא ברור.

על דברים אלה הגיב דובר מועצת יש"ע יהושע מור יוסף ואמר כי בהפגנה בשבוע שעבר שמה לה מועצת יש"ע כמטרה הבאתו של ציבור רחב ככל האפשר וביקשה להעביר מסר לראש הממשלה שהעם מוכן למערכה ארוכה ומתמשכת נגד הטרור ולא לגיחות חד פעמיות לשטחי הרש"פ. הוא הוסיף כי לו שאלו את ראש הממשלה אם היה מעדיף שההפגנה תתבטל או תתקיים "הוא בודאי היה מעדיף שהיא תתבטל מפני שהוא יודע שהכוח הזה יכול לקבל תפנית ולפעול מולו ולא מאחוריו". מור יוסף הסכים עם קליינר שכותרתה של ההפגנה לא הייתה לוחמנית, אך, לטענתו, זה מה שהביא המוני אנשים לכיכר רבין. מור יוסף הוסיף כי הפגנה זו איננה סוף פסוק מבחינתה של מועצת יש"ע, "ואם שרון אינו מבין את המסר, אז נדבר אתו בשפה שכנראה לא יהיה מנוס ממנה".


