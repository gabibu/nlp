

הפיגוע הקטלני שהתרחש הבוקר באוטובוס אגד בקו 823, מהווה עדות נוספת לחשיבותה הגוברת של החזרתה לפעילות באופן מיידי של היחידה לאבטחת תחבורה ציבורית, ולהגברת האבטחה בנתיבי הנסיעה בעלי סיכון גבוה - כך אמר יו"ר מזכירות אגד, אריק פלדמן.

לדברי פלדמן האירועים במהלך השנה וחצי האחרונות מוכיחים שפירוק היחידה ב-1998 היה מקח טעות ויש לחדש את פעולתה בטרם יגבה הטרור קורבנות נוספים. אין לדחות את ההחלטה בשל שיקולים תקציביים לנוכח האיום הגובר על חייהם של נוסעים ונהגים. לדברי פלדמן, ממשלת ישראל נדרשת לתת מענה טוב יותר להשבת תחושת הבטחון של הנוסעים והנהגים אל מול גל הטרור הנוכחי.

יחידת האבטחה פעלה באוטובוסים במשך קרוב לשלוש שנים מאז שרשרת הפיגועים ב-94 וב-96, ומנתה 400 מאבטחים יוצאי יחידות קרביות שהוכשרו על ידי כוחות הבטחון ובמהלך עבודתם אף הדריכו את הנהגים בסוגיות בטחוניות. פעילות היחידה הופסקה בשנת 97 כשהאחריות לנושא זה הועברה למשטרה יחד עם תקציב מיוחד שהוגדר לכך.


