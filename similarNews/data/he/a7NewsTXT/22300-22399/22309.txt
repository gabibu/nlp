

שלטי מחאה הונפו אתמול מול משרדי רשות השידור בירושלים. על אחד השלטים נכתב:
"התקשורת הישראלית זרה לנו". מאחורי ההפגנה עומדים אנשי אקדמיה ובעלי עסקים שחברו יחד והקימו את תנועת "הגינות בתקשורת". הארגון מוחה על "חוסר ההגינות, חוסר הפטריוטיות וחוסר הלאומיות של התקשורת" כדברי אנשי התנועה.

הארגון קם לפני שבוע, והוא מתכוון לפעול בשתי דרכים: הראשונה, קיום משמרות מחאה מידי יום מול משרדי רשות השידור, קול ישראל וגלי צה"ל, והשנייה תהיה מעקב הדוק אחר שידורי הטלוויזיה והרדיו וכתיבת מכתבים לראשי מערכות התקשורת, ובהם יצביעו על ליקויים ועל תופעות של אי הגינות. מלאכי לווינגר, מאנשי התנועה, אמר לכתבתנו כי אף על פי שדרך הסיקור הבלתי הגונה של אנשי התקשרות אינה תופעה חדשה, הוא מאמין שהמחאה תעזור: "אם נתמיד, נעביר ביקורת ונסמן את הנקודות הלא אובייקטיביות נוכל לשנות את פני הדברים". עוד אמר לווינגר: "התקשורת יכולה לשמור על הדמוקרטיה, אבל לא על חשבון ערכים".

בתוך כך הביע אתמול ראש הממשלה את מורת רוחו מ"גלי צה"ל": "הייתי מצפה מכתבי התחנה הזאת להדגיש את הישגי צה"ל", אמר. שרון הגיב בכך על קביעת כתב התחנה כי פעולות צה"ל ביש"ע נכשלו, למעשה.

