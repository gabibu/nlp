

שבעה בני-אדם נהרגו וכ-30 נפצעו בפיגוע תופת שביצע מחבל ערבי הבוקר באוטובוס אגד קו 823 בצומת מוסמוס שבנחל עירון (וואדי ערה).

כתבנו קובי פינקלר מוסר כי ארבעה מההרוגים הם חיילים, ושלושה הם אזרחים. עד כה הותרו לפרסום שמותיהם של חמישה מההרוגים:

רב-נגד מאיר פחימה בן 40 מחדרה. הלוויתו תתקיים היום בשעה 18:00 בבית העלמין הצבאי בעיר.
סמל ראשון שמעון אדרעי בן 20 מפרדס חנה. הלוויתו תתקיים היום בבית העלמין הצבאי בפרדס חנה ב-19:30.
רב-טוראי אהרון רביבו בן 19 מעפולה. טרם נקבע מועד הלוויתו.
סמל מיכאל אלטפירו, בן 19 מפרדס חנה. הלוויתו תיערך ב-17:00 ביישוב.
מהנטו מוגוס, בן 75 מחולון. מועד הלווייתו טרם נמסר.

האוטובוס יצא מתל אביב בדרכו לעפולה בשעה חמש ושלושים בבוקר. ככל הנראה המחבל המתאבד עלה על האוטובוס באום אל פאחם ופוצץ את מטען החבלה שנשא על גופו במהלך הנסיעה. המחבל פוצץ את עצמו במרכז האוטובוס וכל הנוסעים, למעט את הנהג, נפגעו. לאוטובוס נגרם נזק רב ביותר.
מלבד 5 הרוגים ישראלים נמצאת בשטח גופה נוספת, וככל הנראה מדובר בגופתו של המחבל.
המשטרה סגרה את כביש נחל עירון משני הכיוונים והמליצה לנהגים לנסוע כביש נחל מליק או בכבישים חלופיים.

מרבית הנפגעים פונו לבית החולים העמק בעפולה ואחדים פונו לבית החולים הילל יפה בחדרה.

21 פצועים הגיעו לבית החולים "העמק" בעפולה. 7 במצב בינוני-קשה, והיתר במצבם קל.

8 נפגעים הגיעו לבית החולים "הלל יפה" בחדרה. ישראלי אחד מת מפצעיו בבית החולים. מצבם של שני פצועים קשה מאוד ו-5 נוספים פצועים באורח בינוני.

מספרי החירום בבת החולים: "העמק" בעפולה: 1255165, "הלל יפה" בחדרה: 1255166

אמבולנסים של מד"א סיימו לפנות את הנפגעים בשטח וכוחות הביטחון ממשיכים לסרוק את האזור.
זהו הפיגוע השלישי בקו 823 מאז פרוץ מלחמת אוסלו לפני כשנה וחצי.

