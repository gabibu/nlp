

למי שפסע אתמול ברחובותיהן של הערים נתניה, חדרה באר שבע או תל אביב נכונה הפתעה נעימה: אוהלי לימוד ותפילה, הסברה וחיזוק הוקמו במרכזי הערים בידי עשרות תלמידי ישיבות הסדר. ישראל שלו, תלמיד ישיבת קרני שומרון, שיזמה את הפעילות, הסביר לכתבתנו כי עקב אווירת הייאוש שפשה בעם בעקבות הפיגועים הרבים, ראו לנכון תלמידי הישיבות לחזק את רוח העם.

באוהלים התקיימה פעילות של לימוד תורה: שיחות של רבנים, תפילות וכן חלוקת חומר לקהל הרחב תוך כדי ניהול דיונים אידיאולוגיים, וזאת במטרה לעודד את האנישם ולחזקם. בחלק מן המוקדים אף חולקו דגלי ישראל ונכתבו מכתבים לחיילי צה"ל. עם הישיבות שתלמידיהן השתתפו במבצע נמנות ישיבות אלון מורה, צפת, שדרות, ירוחם עתניאל ועוד. הפעילות תימשך גם היום בין השעות 10:00 ו- 19:00 .

היום גם יתקיים בכבישי הארץ מסע התעוררות וחיזוק תחת הכותרת: "חיים בארץ ישראל" לזכר התינוקת שלהבת פס הי"ד, שנרצחה בחברון לפני שנה. בהודעת ועד היישוב היהודי בחברון, המארגן את המסע, נאמר כי: "מאז הרצח של שלהבת פס הי"ד נרצחו בידי חיות הטרף הערביות מאות יהודים: תינוקות, ילדים, אבות ואמהות. דם יהודי נשפך ללא הרף". בהודעה נאמר עוד כי: "מארץ ישראל אנו שואבים כוח ועוצמה לשבר את האויב ולמגרו. מארץ ישראל אנו שואבים חיים ושמחה, חוזק ואמונה...". הסעות תצאנה ממוקדים שונים ברחבי הארץ, והמשתתפים במסע ייפגשו בשעה 15:00 ברחבת הדולפינריום. לאחר מכן ימשיכו המשתתפים לירושלים, שם יקיימו עצרת תפילה בכותל המערבי בשעה 18:30 .


