

במערכת YNET דווח היום כי משלחת ישראל לאו"ם גינתה הלילה בחריפות את הדלפת מכתבו של מזכ"ל האו"ם, קופי אנאן לראש הממשלה, אריאל שרון.

עוד דווח כי במכתב האשים אנאן את ממשלת שרון בשימוש מופרז בכוח, שהוביל להריגתם ולפציעתם של מאות חפים מפשע: "אם בוחנים את השיטות בהן פעל הצבא הישראלי - שימוש במטוסי F-16, מסוקי קרב, ספינות טילים ופצצות רבות עוצמה - מדובר בשיטות שחורגות מהמקובל במלחמה", כתב אנאן לשרון .

כמו כן הוסיפו ב-YNET כי בהודעת המשלחת הישראלית נאמר כי הדלפת מכתבו של אנאן "מנוגדת לכללי דיפלומטיה בסיסיים, בייחוד משום שראש הממשלה שרון טרם הגיב. השימוש באמצעי התקשורת לצורך ביקורת סלקטיבית, כדי להפעיל לחץ על אלו הנלחמים בטרור, במקום על הטרוריסטים, מזיק".

עוד נאמר בהודעה: "אם האו"ם מעוניין לתרום באופן חיובי לשלום במזרח התיכון, עליו לשאוף לזכות באמון שני הצדדים. מעשיהם של גורמים רשמיים באו"ם לא יקדמו את רוח האמון והרצון הטוב בין ישראל לאו"ם...יש להצטער על כך שמזכ"ל האו"ם אנאן נכשל בגינוי מסע הטרור הפלסטיני המכוון". ישראל הדגישה בהודעתה כי כוחות הביטחון עושים כל מאמץ להימנע מפגיעה באזרחים וכי ברגעים אלו מנסה ממשלת שרון בסיוע השליח זיני להגיע להפסקת האלימות והטרור ולחדש את המו"מ .

