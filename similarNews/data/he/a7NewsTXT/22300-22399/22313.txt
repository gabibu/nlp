

בית הדין הגבוה לצדק של מדינת ישראל יפסוק היום בשאלת תשלום פיצויים למשפחות של ערביי הרש"פ שנפגעו במהלך מלחמת אוסלו שמתנהלת כבר שנה וחצי.

בתוך כך דן אתמול בג"צ בעתירת 40 בעלי בתים מרצועת עזה נגד הרס הבתים.

נציג המדינה בדיון עו"ד מלכיאל בלאס אמר כי אין כוונה להרוס בתים בקרוב, והציע כי בעתיד תינתן שהות של 48 שעות כדי לאפשר לבעלי הבתים לעתור לבג"צ. בהמלצת השופטים דליה דורנר, מרים נאור, ויצחק אנגלרד, משכו העותרים את העתירה. עם סיום הדיון התפתח עימות מילולי בין עו"ד אנדרה רוזנטל, שייצג את העותרים, לבין השופטת דליה דורנר, וזאת בעקבות בקשתו של רוזנטל שבית משפט יגדיר מהו צורך בטחוני.

השופטת דורנר השיבה: "אין זה תפקיד בית משפט, אין אף בית משפט בעולם שעושה זאת". רוזנטל השיב: "אין גם שום מקום בעולם שכיבוש נמשך כל כך הרבה זמן". על כך השיבה לו השופטת דורנר: "אדוני מיצה את עצמו".

