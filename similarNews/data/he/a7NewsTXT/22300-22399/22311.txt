

סגן הנשיא האמריקני ריצ'רד צ'ייני קיים אתמול מסיבת עיתונאים משותפת עם ראש הממשלה שרון. צ'ייני הודה לשרון על הסגת כוחות צה"ל משטחי A, ואמר כי על ערפאת להילחם בטרור היוצא משטחו: "ערפאת חייב לנקוט צעדים נגד הטרור, להסביר לאנשיו את חשיבות הפסקת האש, להנחות את אנשיו לחדול מאש, ולאכוף את הנחיותיו".

בתחילה לא הסכים צ'ייני להיפגש עם ערפאת כלל, אך בסופו של דבר הודיע כי ייאות להיפגש אתו אם ינקוט את הצעדים שצוינו לעיל. מי שהתנגד להתניה זו של צ'ייני, ואף טרח לומר לו זאת היה דווקא שר החוץ של ישראל, שמעון פרס. הוא טען כי אין זה כדאי להציב את העמידה בתנאי דו"ח טנט כתנאי פומבי למפגש של צ'ייני עם ערפאת. סגן הנשיא צ'ייני אמר לפרס כי הוא חולק עליו ולא יוותר על התנאים שהציב לקיום פגישה עם ערפאת.

אנשי הרש"פ מצדם זועמים על דברים אלה של צ'ייני, אולם כפי שהיה בימים האחרונים, ולפי עדותו של שר הביטחון בנימין בן אליעזר, הרש"פ עדיין לא נקטה ולו צעד אחד בדרך למיגור הטרור. יתרה מכך: מקורות של הרש"פ אמרו, כי בימים הקרובים לא צפויה רגיעה, וכי לפחות עד להכרזה על הפסקת אש, הם ימשיכו להילחם. דבר זה, נציין, לא מנע משר הביטחון להכריז אתמול כי לדעתו בתוך יומיים תוכרז הפסקת אש בין הצדדים. היום, נזכיר, הממשלה שולחת נציגים להיפגש עם בכירי המחבלים כדי לדון ביישום מסמך טנט.


