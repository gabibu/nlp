

ביום שלישי לפנות בוקר נהרג סגן טל צמח הי"ד במהלך קרב עם מחבלים שחדרו לשטח האימונים של חטיבת הצנחנים בבקעת הירדן. צמח, בן קיבוץ חולדה, היה האמצעי מבין שלושה אחים, ובעוד כחודש עמד לחגוג את יום הולדתו ה- 21.

ביום חמישי האחרון הוא הגיע לביקור של חצי שעה בבית. בני המשפחה אומרים כי זו הייתה מעין פרידה.

בתוך כך תבעו אתמול תושבי בקעת הירדן מהרמטכ"ל מופז כי ישיב את אל"מ חיליק סופר, מח"ט הבקעה, לפעילות. סופר התפטר ביום שני בעקבות תחקיר צה"ל על הפיגוע במושב חמרה, אשר בסופו הודחו מתפקידם שני קצינים בנח"ל החרדי. סופר לא נענש, אך כצעד של קבלת אחריות פיקודית הוא הגיש את התפטרותו. שעות אחדות לאחר שהתפטר הוא הסתער על המחבלים שירו על טל צמח וחבריו והרג אותם.

