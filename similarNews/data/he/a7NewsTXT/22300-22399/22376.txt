

הותר לפירסום כי 10 דקות לאחר הפיגוע בשכונת בית ישראל בירושלים עצרה המשטרה את אשרף קאדר חסין חגאגרה ממחנה הפליטים דהיישה. בחקירתו בשב"כ הוא הודה כי הוביל את המחבל אחמד משארכה, שביצע את הפיגוע ורצח 11 בני אדם בשכונת בית ישראל בירושלים.

אשרף סיפר בחקירתו כי יום לפני הפיגוע פנה אליו אחמד מוערבי, ראש ההתארגנות הצבאית של מחבלי התנזים בבית לחם וחבר במודיעין הכללי של תאופיק טיראווי, וביקש ממנו לשמש נהג מוביל של מחבל מתפוצץ לתוך ירושלים. אשרף נעתר לבקשה והסיע את המחבל לשכונת בית ישראל, כאשר המתאבד נשא על גבו את המטען בתוך תרמיל גב.

עוד סיפר אשרף, כי הונחה ללמוד את הצירים, כדי שיוכל לסייע להכנסת מחבלים מתאבדים נוספים לירושלים.

בנוסף הותר לפירסום כי לפני כשבועיים עצרה משטרת ירושלים שני ערבים שהסיעו את המחבל למסעדת "סי פוד מרקט", בצומת מעריב בתל אביב. השניים הם מאזן מחמוד עומר קאדי, מאל בירה, ומראד נזמי רזק עגלוני, מכפר עקב. השניים נעצרו במחסום בכביש 9 בירושלים.

בחקירתם בשב"כ התברר כי הם הובילו את המחבל המתאבד איברהים חסונה מרמאללה לתל אביב. עוד התברר כי השניים ניסו תחילה להחדיר את המחבל המתאבד לשכונת פסגת זאב, שבצפון ירושלים, אבל ריבוי כוחות הבטחון בשכונת פסגת זאב מנע מהם לבצע זאת. בהתייעצות הוחלט לשנות את היעד לתל אביב. השלושה עברו את מחסום א-ראם, כאשר עגלוני נוהג ברכב ואילו השניים האחרים עקפו את המחסום ברגל. בהגיעם לאיזור גשר מעריב בתל אביב, הם זיהו את מסעדת סי פוד מרקט, שהיתה הומה מאדם. מיד כאשר שילחו את המחבל המתפוצץ לדרכו פנו השניים חזרה לירושלים ובעת מנוסתם נעצרו ע"י כוח משטרה, בזמן שניסו להיפטר מתעודת הזהות של המחבל איברהים חסונה.

כתב עתי"ם מוסר, כי המידע החדש נמסר ע"י מפקד מחוז ירושלים ניצב מיקי לוי במסיבת עתונאים לסיכום שנת 2001.

ניצב לוי אמר כי המצב הבטחוני מצריך שינוי סדרי עדיפויות וכי בראש ובראשונה תפקידה של המשטרה לשמור על חיי האזרחים. יש לכך השלכה על התפקידים האחרים של המשטרה והאזרחים ניזוקים. אבל, הוא הדגיש, "אין שבירה. ההשקעה והאיכפתיות של השוטרים חוצים כל גבול. מתיחת האברים של שוטרי ירושלים היא עד קצה גבול היכולת".

ניצב מיקי לוי הדגיש, כי מאז סגירת האוריינט האוס יש ירידה ניכרת בפעילות הרשות הפלשתינית במזרח ירושלים ויש עלייה בשירותי המשטרה המוגשים לערביי מזרח ירושלים.
