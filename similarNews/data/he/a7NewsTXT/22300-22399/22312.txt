

לאחר שהשלים צה"ל את נסיגתו מכל שטחי A, וישראל, למעשה, אינה מגיבה על פיגועים או על נסיונות לפיגועים, הודיע אתמול ראש הממשלה שרון במסיבת עיתונאים כי אם יילחם ערפאת בטרור ויישם את דו"ח טנט הוא יוכל לצאת משטחי A. לעומת זאת, הבהיר שרון, אם יגיע ערפאת לפסגת המדינות הערביות בבירות ויישא שם נאום מסית ויהיו פיגועים קשים בהיעדרו, "הממשלה תתכנס ותקבל החלטה. איני שולל שום אפשרות". רה"מ אמר את הדברים לאחר שנשאל האם הוא יאפשר לערפאת לחזור לארץ במקרה שהוא יצא לפסגה הערבית.

ח"כ אחמד טיבי הגיב על דברים אלה באיום: "זו היא יהירות ואלו הם דברי רהב של ראש ממשלה כושל. לפי נסיון העבר אני צופה כי דברי רהב כאלה עלולים לגבות מחיר דמים כבד".

סיעת "האיחוד הלאומי- ישראל ביתנו" הגיבה גם היא על הדברים, ומסרה כי: "דברי שרון הם כניעה נוספת, והישג לטרור, ואילו הבטחותיו של ערפאת ריקות מתוכן ומשוחות קוסמטיקה מילולית. גם שרון יודע זאת, ולמרות הכל הוא נכנע ללחצים ומפסיק את פעולת צה"ל. במעשיו אלה מסכן שרון את אזרחי ישראל".

בתוך כך, אמר אתמול מזכיר הממשלה גדעון סער בראיון ליומן הצהריים של ערוץ 7, כי יש לו ספק גדול אם ערפאת יילחם בטרור, משום שאינו עושה זאת אפילו כשהאמריקנים באזור. סער הוסיף כי האמריקנים אינם מפעילים לחץ על ישראל, וכי עמדותיהן של ארה"ב וישראל זהות מבחינת השאיפה להשיג הפסקת אש.

סער התייחס גם לדברים שכתב בביטאון עורכי הדין בישראל, ולפיהם יש להעמיד לדין את הקוראים לסרבנות משום שיש בכך משום המרדה. הוא אף אמר כי שוחח על הנושא עם היועץ המשפטי לממשלה אליקים רובינשטיין ועם פרקליטת המדינה עדנה ארבל.


