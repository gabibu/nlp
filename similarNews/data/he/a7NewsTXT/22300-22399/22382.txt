

נשיא המדינה משה קצב ערך בצהריים ביקור תנחומים אצל משפחתו של סגן גרמן רוז'קוב בקריית-שמונה. הנשיא התקבל בחום רב על-ידי אם המשפחה לודמילה, שהתרגשה מאוד מהביקור.

בצאתו מבית המשפחה התייחס הנשיא לפיגוע הבוקר בוואדי ערה ואמר כי "אם הפיגועים יימשכו זו פעם נוספת הוכחה לחוסר אחריותו של יאסר ערפאת ולחוסר רגישותו לחיי-אדם. הוא אשם אישית בהתפתחויות הקשות האלה והוא היחיד שיכול לעצור אותם. אבל נצטרך להמתין ולחכות לראות אם ערפאת ימלא את ההתחייבויות שנתן לארה"ב. אמינותו כלפי ארה"ב נמצאת עתה במבחן".

באשר לוועידת הפסגה הערבית בביירות, אמר הנשיא: "הפלשתינים עוסקים במסע נפשע של שפיכות-דמים שמתנהל נגדנו כמעט שנה ומחצה. משך כל התקופה הזו נהגנו באיפוק והבלגה, אנו מנסים את כל הדרכים והטכניקות, אבל צריך להבין שהאיפוק וההבלגה הם לא דבר בלתי סופי. יגיע שלב שנצטרך להגיד סוף ודי, שאין תוכלת לכל המגעים המדיניים. אני מקווה שלא נגיע לשלב הזה שיאסר ערפאת יטול אחריות ויפעל מתוך אחריות ורגישות לגורל עמו. הוא לא יהיה פרפר חופשי, ימשיך להסית ואנחנו נשב בחיבוק-ידיים".
