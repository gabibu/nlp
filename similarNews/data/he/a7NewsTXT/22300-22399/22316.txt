

בתחילת השבוע נפתחה במוזיאון השואה היהודי בניו יורק תערוכה שכותרתה: "השתקפות הרוע - דימויים נאציים / אמנות עכשווית".

בין המצגים נמצאת עבודתו של האמן הפולני זביגנייב ליברה, ובה מחנה ריכוז הבנוי מלגו; עבודה שבה השתיל האמן את עצמו, מחזיק פחית דיאט-קולה, בתוך תצלום של אסירים במחנה ריכוז; רצועות של תצלומי שחקנים שגילמו נאצים, כמו יול ברינר ורוברט דובאל; דימוי ממוחשב שבו סמל ברקוד משתנה לדמות אדם במחנה ריכוז; ועבודות קולאז' המשלבות בין תמונות של אסירות יהודיות ושל קצינים נאצים.

כמאה מפגינים עמדו בכניסה למוזיאון היהודי בניו יורק וקראו: "תתביישו לכם" ו"אל תיכנסו".
בין המפגינים היה ניצול שואה בן 78, שהחזיק פיסת נייר בידו. "זו רשימה של המחנות שהייתי בהם. אתה יכול לספור עשרה. באתי כדי להגן על כבודנו". איש מועצת העיר שמחה פלדר, המייצג אזור יהודי אורתודוקסי בברוקלין, אמר כי הצגת התערוכה משולה ל"זריית מלח על פצעיהם של הניצולים". "אין לי כוונה להתווכח אם זו אמנות או לא, אבל אני טוען שאסור להציג אותה במוזיאון יהודי".

לאחר שנפגשו עם ניצולי שואה אשר מחו על קיום התערוכה, החליטו מנהלי המוזיאון להזהיר את המבקרים בנקודה מסוימת כי "יצירות האמנות המוצגות מעבר לנקודה זו פגעו ברגשותיהם של ניצולי שואה" ולהנחות את המבקשים להימנע מצפייה בהן ליציאה מהמוזיאון.

