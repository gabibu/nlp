

4 ישראליים נרצחו ועוד 28 בני אדם נפצעו מהם חמישה באורח קשה בפיצוץ שאירע היום בבוקר באוטובוס אגד בקו 823 בצומת מוסמוס שבנחל עירון ( וואדי ערה).

האוטובוס יצא מתל אביב בדרכו לעפולה בשעה חמש ושלושים בבוקר. ככל הנראה המחבל המתאבד עלה על האוטובוס באחת התחנות בנחל עירון ופוצץ את מטען החבלה שנשא עימו במהלך נסיעתו. ככל הנראה הפיצוץ אירע בחלקו האחורי של האוטובוס ולאוטובוס נגרם נזק רב ביותר.

המשטרה סגרה את כביש ואדי ערה משני הכיוונים ובודקת בין היתר כיצד הגיע המחבל לתחנה ממנה הוא עלה לאוטובוס.

מרבית הנפגעים פונו לבית החולים העמק בעפולה ואחדים פונו לבית החולים הילל יפה בחדרה.
מספר החירום בבית החולים "העמק" בעפולה, לבירור מצבם הפצועים הוא: 1255165.
מספר החירום בבית החולים "הלל יפה" בחדרה הוא: 1255166

פינוי הנפגעים הסתיים על ידי אמבולנסים של מד"א. כתוצאה מהפיגוע נוצרו במקום פקקי תנועה גדולים.

זהו פיגוע שני בוואדי ערה בתוך אוטובוס אגד בארבעת החודשים האחרונים.
