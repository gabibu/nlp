

חוקרים מאוניברסיטת "בר- אילן" ערכו סקר עמדות בנושא חג הפסח. כמדגם מייצג של האוכלוסייה בישראל נבחרו לסקר חמש מאות איש.

מן הסקר עולה כי 79% מהציבור היהודי בישראל מתכוון להשתתף בליל הסדר. כ- 7% מהציבור אינו מתכוון לקיים את ליל הסדר וכ 14% עוד לא החליטו.

ד"ר צבי זוהר ממרכז רפפורט לחקר ההתבוללות ולחיזוק החיוניות היהודית מסביר: "יש לזכור כי במדגם מייצג של האוכלוסייה היהודית בישראל כלולים גם אותם 20% של התושבים שהם והוריהם עלו מארצות חבר העמים. לאור זאת, הממצאים מחזקים את התפיסה שלפיה עצם החיים במדינה בעלת רוב יהודי, באווירה בולטת של תרבות יהודית ובניהולם על פי לוח שנה יהודי, המציין את חגי ישראל, חיים כאלה אכן מביאים למעורבות גבוהה בשמירת מנהגים ואורח חיים יהודי גם אצל אלה שגדלו במסגרת חילונית גמורה. מכך אפשר להגיע למסקנה כי בחיים במדינת ישראל יש משום תרומה ניכרת למאבק בהתבוללות ולהתמודדות אתה".

החוקרים בדקו גם את נושא אכילת חמץ בחג הפסח. 52% מהנשאלים אמרו שאין בכוונתם לאכול חמץ, 20% ענו שיאכלו חמץ ו 18% אינם יודעים. רוב הנשאלים אמרו שלא יחפשו במיוחד חמץ בחג, אבל אם יישאר חמץ בביתם הם יאכלו אותו.

קובי יבלון, מהמרכז לחקר קהילתי, אמר כי: "מרבית הציבור הישראלי אינו מתנער מהמסורת. בעבור מרבית הישראלים, הן החילוניים והן הדתיים, החגים היהודיים הם חשובים, ותופסים מקום מרכזי בחיים".


