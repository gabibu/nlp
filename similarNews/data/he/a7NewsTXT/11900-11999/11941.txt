

כ-500 סוחרים משוק תלפיות ומשכונת הדר הכרמל בחיפה שיבשו את התנועה היום בבוקר ברחוב הרצל בלב שכונת הדר הכרמל, כשהם צעדו ברגל ברחוב תוך הנפת שלטי מחאה.

הסוחרים מוחים על הכוונה לשנות את סדרי התחבורה הציבורית בחיפה, עם הקמתם של שני מסופי תחבורה ציבורית, אחד במבואות הדרומיים של חיפה והאחר במבואות המזרחיים. עם יישום התוכנית החדשה, יבוטלו עשרות קווים הפוקדים כיום את הדר הכרמל, והמבקשים להגיע למקום, יאלצו לעשות זאת בשני אוטובוסים.

הסוחרים טוענים כי הדבר יפגע קשות בפרנסתם, אשר גם כיום היא פגועה בשל המצב הבטחוני.

הסוחרים שקראו קריאות "לחם עבודה" טענו כי כבר היום הם מתקשים לשלם את הארנונה לעירייה והם נלחמים "להשיג את לחמם". הסוחרים טוענים שבכל מקום אחר בעולם פועלים להבאת התחבורה הציבורית לתוך העיר ולהוצאת כלי רכב פרטיים, בעוד שבחיפה המצב הוא הפוך.

סוחרי השוק הפגינו ברחבת הכניסה לעיריית חיפה, וקראו לפיטורי ראש העירייה עמרם מצנע ולהקמת ועדת חקירה.

"מצנע הביתה, מצנע הביתה" קראו המפגינים לעבר ראש העירייה. כוח של שוטרים מתחנת חיפה הוצב במקום מבעוד מועד וכלל גם צלמי וידאו שתעדו את הנעשה במקום.

בתגובה טוענים בעירייה כי מדובר בתוכנית של משרד התחבורה ו"אגד", במסגרתה יפקדו אוטובוסים בתדירות רבה יותר את הדר הכרמל וכי תוכנית זאת תעודד תושבים באזור הפריפריה לפקוד את הדר הכרמל לצורך קניותיהם. כמו כן נמסר, כי מדובר בתוכנית הקיימת זה 7 שנים וכי השלב הראשון שלה ייושם בחודשים הקרובים.

לפי שעה לא נרשמו הפרות סדר פרט לשיבושי התנועה.
