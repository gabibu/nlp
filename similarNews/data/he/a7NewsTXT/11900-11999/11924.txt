

ראש עיריית ניו יורק רודולף ג'וליאני יקבל תואר אבירות של כבוד מבריטניה, מסרו ביום ראשון מקורות בריטיים רישמיים.

התואר יוענק לג'וליאני כאות הוקרה על מנהיגותו בשעת המשבר בניו יורק, לאחר מתקפות הטרור על ארה"ב ב-11 בספטמבר, בהן מצאו את מותם אלפי בני אדם.

המקורות ציינו כי תואר האבירות הוא הגבוה ביותר שיכולה מלכת בריטניה להעניק לאזרח זר.

ג'וליאני יצטרף, לאחר טקס הענקת התואר, לקבוצת אמריקנים נבחרים שזכו בכבוד, ביניהם מזכיר המדינה קולין פאוול, במאי הקולנוע סטיבן שפילברג, השחקן יליד בריטניה בוב הופ והנשיא לשעבר ג'ורג' בוש.

למרות שג'וליאני לא יוכל לקרוא לעצמו "סר רודולף", הוא יורשה להוסיף את האותיות KBE בצירוף לשמו.

