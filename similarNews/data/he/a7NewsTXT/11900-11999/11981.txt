

היום עלו תושביה היהודיים של חברון על גבעת שלהבת (אבו סנינה), ועל גבעת חארת א שייח במחאה על החלטת הממשלה כי במסגרת ההקלות לפלשתינים, ייסוג צה"ל מהגבעות שתפס במטרה להגן על הישוב היהודי.

הישוב היהודי ספג אש בלתי פוסקת מאז תחילת "מלחמת אוסלו". בעלייה לגבעות ביטאו התושבים את מחאתם למה שהם הגדירו: הפקרת חייהם לצלפי המחבלים. אך זמן קצר לאחר מכן הם פונו על ידי המשטרה.

בתגובה להחלטה למסור את הגבעות בחברון בחזרה למחבלי הרשות הפלשתינית אמר ח"כ זבולון אורלב כי שרון שב והוכיח שראש הממשלה האמיתי הוא שמעון פרס. אורלב הדגיש כי להבטחות ערפאת אין שום ערך.

ראש הממשלה לשעבר בנימין נתניהו שלח מכתב לראשי הישוב היהודי בחברון, בו ציין כי על צה"ל להישאר בגבעות השולטות על הישוב היהודי בעיר.

במכתבו הדגיש נתניהו כי בעת שחתם על הסכם חברון דרש כי בפרוטוקול הבטחוני תיקבע נוכחות צבאית ישראלית על הגבעות כחלק מרצועת הבטחון ואזורי החיץ שנועדו להגן על הישוב היהודי.

לדבריו, הצהיר באותה העת כי במידה ויתבצע ירי מגבעות אלה יחזור צה"ל לתפוס את אבו סנינה וחארת' א שייח . נתניהו הדגיש כי מאחר ועתה הפרו הפלשתינים את את התחיבויותיהם וירי מתבצע אל הישוב היהודי הרי שיש לשוב ולתפוס את הגבעות ולהתמקם שם.
