

העיתון "ניו יורק טיימס" גינה היום במאמר מערכת את עמדתה של סעודיה נוכח הטרור, וכתב בין היתר כי מדינה זו תרמה להקמתו של ארגון הטרור "אל קאעידה" של אוסאמה בן לאדן.

"בהסכמתה של ריאד, הכסף והאנשים של סעודיה תרמו להקמתו של ארגון הטרור של אוסאמה בן לאדן ולתמיכה בו", כתב העיתון, שהוסיף כי "ריאד דחתה את תביעותיה של וושינגטון להקפיא את נכסיו של בן לאדן ואנשיו".

"סעודיה מגלה סובלנות כלפי הטרור, ועד כה סירבה לשתף פעולה באופן מלא עם וושינגטון בחקירת החשודים בחטיפת המטוסים ששימשו לפיגועים בחודש שעבר", ציין העיתון.
