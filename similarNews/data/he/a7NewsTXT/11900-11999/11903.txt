

נשיא ארה"ב ג'ורג' וו. בוש אמר בשבת כי השלב הראשון של המערכה הצבאית האמריקנית נגד אוסאמה בן לאדן הוכתר בהצלחה, וציין כי ההפצצות הנמשכות מזה כשבוע חיבלו קשות ברשת התמיכה והסיוע של בין לאדן באפגניסטאן.

נשיא ארה"ב אמר את הדברים בנאום ששודר ברדיו, ואשר במהלכו ניסה להחדיר בטחון בלב האמריקנים, לאחר חשיפת ארבע מקרים של מחלת האנטרקס, וציין כי הממשל הפדראלי נוקט "אמצעי מניעה משמעותיים" כדי להגן על האמריקנים מפני פעולות תגמול.

ה-FBI התרה כי יתכן ויהיו מקרי פיגועי נוספים בארה"ב וכן נגד נכסים ואינטרסים אמריקנים בחו"ל בימים הקרובים.

"חיבלנו ברשת הטרור בתחומי אפגניסטאן", אמר בוש. "הכוחות האמריקנים שולטים בשמים שמעל אפגניסטאן, וננצל שליטה זו כדי להבטיח שהטרוריסטים לא יוכלו עוד להשתמש באפגניסטאן כבבסיס לפעולותיהם".

"לובשי המדים שלנו פועלים כפי שעשו מאז ומעולם, בכישרון ובאומץ. הם השיגו את המטרות שנקבעו לשלב הראשון של המערכה", הטעים הנשיא.

בכיר במשרד ההגנה האמריקני אמר, כי לארגונו של בן לאדן, אל קאעידה, יש ככל הנראה יכולת לייצר נשק כימי קטלני לא מתוחכם, והוסיף כי מן הסתם, אנשי הרשת יעשו שימוש במרכיבים ביולוגים, כגון אנטרקס.

למרות שהנשיא לא הבהיר במדוייק מה יהיה השלב הבא במערכה האמריקנית, אמרו בכירים במשרד ההגנה, כי כוחות הצבא מתכוננים לעשות שימוש במסוקים כדי ללכוד את אנשי הגרילה הקשורים לבן לאדן.
