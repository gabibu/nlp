

ראש ממשלת בריטניה טוני בלייר, אמר היום כי על אזרחי ארצו להבין כי המלחמה באפגניסטן תגבה קרבנות, וכי יש להתכונן לכך.

לדברי בלייר, מראשי מקימי הקואליציה למלחמה בטרור בהנהגת ארה"ב, אמר כי לא נראה לו שיש פתרון של שלום למשבר.

"כשיוצאים לפעולה צבאית, תמיד יש סיכונים", אמר בלייר לכתב ה"אובזרבר" הלונדוני.

"ברור שאנו עושים את המירב כדי לצמצם את סכנת הפגיעה באנשים הנשלחים לפעולה. עליך להאמין בצדקת המעשה ולהכיר בכובד האחריות", הטעים בלייר.

לדעת בלייר, משטר הטליבאן ורשת אל קאעידה "קיצוניים מדי", מכדי שניתן יהיה לקיים איתם משא ומתן.

"מה אפשר לעשות עם אנשים כאלה? אי אפשר לדבר איתם. אני חושש שפשוט חייבים לצאת ולהכות בהם", סיכם ראש ממשלת בריטניה.


