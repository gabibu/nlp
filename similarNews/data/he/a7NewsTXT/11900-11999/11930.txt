

ראש הממשלה אריאל שרון צפוי להודיע בישיבת הממשלה הבוקר על שורה של הקלות לאוכלוסיה הערבית ביש"ע באזורים שהשקט נשמר בהם.

על ההקלות הוחלט בפגישתם של שרון ושר החוץ פרס ביום חמישי בלילה ואחר כך בדיון של המטבחון המדיני ביום שישי בקריה בתל אביב.

במערכת הבטחון לא מתלהבים ממתן ההקלות בשלב זה. דעה זו השמיע הרמטכ"ל רב אלוף שאול מופז בישיבת המטבחון. לדבריו, הירידה ברמת האלימות נועדה רק לרצות את האמריקנים ולהעניק לערפאת יתרונות מדיניים, אך בפועל אין סיכול ממשי של טרור.

בסופו של דבר היה זה שר הבטחון בנימין בן אליעזר שהכריע בעד ביצוע הקלות בכל אזור שבו יתברר כי האלימות פחתה בצורה משמעותית.

ההקלות עליהן מדובר בשלב הראשון הן - הכנסת סחורות, אישור למעבר פועלים בתוך תחומי הרש"פ ובהמשך הסרת סגרים וכתרים ואף הכנסת פועלים לעבודה בתוך "ישראל הקטנה".

עוד יצוין כי שר החוץ שמעון פרס נועד ביום שישי אחה"צ בתל אביב עם אבו עלא וסעיב עריקאת ועידכן אותם בהחלטה להתחיל בהקלות. לצדו של פרס השתתפו בפגישה מנכ"ל משרד החוץ אבי גיל וראש אגף התכנון בצה"ל אלוף גיורא איילנד.

הממשל האמריקני מפעיל לחץ על ישראל שזו תיסוג מהגבעות השולטות בחברון שמהן יורים צלפים ערבים לעבר היישוב היהודי, בתמורה להבטחת הרש"פ שלא ירו יותר מגבעות אלו.

יהודי חברון פרסמו אמש הודעה ובה נאמר כי "ממשלה שתוריד את צה"ל מהגבעות בניגוד להמלצת ראשי מערכת הבטחון ולכל היגיון, תישא באחריות אם יישפך דם". עוד הודיעו אנשי חברון כי "חברון לא תהפוך לצ'כוסלובקיה".


