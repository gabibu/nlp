

הרמטכ"ל שאול מופז פירסם הודעה חסרת תקדים, ובה מביע התנגדות נחרצת להחלטות הדרג המדיני.

בהודעה רשמית של דובר צה"ל נאמר כי הרמטכ"ל מתנגד לירידה מגבעות אבו סנינא וחארת א-שייח. עוד נאמר בשם הרמטכ"ל כי הוא מתנגד למתן הקלות שיש בהן משום יצירת סיכון בטחוני, ושיקשו על הענקת הביטחון לאזרחי ישראל ולחיילי צה"ל.

דובר צה"ל הוסיף ואמר כי הרמטכ"ל סבור שבשלב הזה יכולה ישראל להעניק לפלשתינים הקלות רק בתחום האזרחי. את הידיעה העביר כתבנו חגי הוברמן.

הודעת הרמטכ"ל באה בעקבות החלטות המטבחון מיום שישי לפתוח סגרים ברחבי יש"ע ולהסיג את כוחות צה"ל מעמדותיהן הנוכחיות. באופן בלתי רשמי נמסר כי צה"ל ייסוג הלילה מן העמדות שתפס בעומק חברון. כן הוחלט על מפגש משולש - ישראלי- פלשתיני  אמריקני , במסגרת הוועדה הביטחונית העליונה.

כעת דנה הממשלה בהחלטות המטבחון. בפתח הישיבה דיווח ראש הממשלה על החלטות המטבחון . אך לא ברור האם סוגיית ההקלות תועלה להצבעה או ששרון רק יודיע כי אלה הצעדים שבכוונתו לנקוט.

מול ישיבת הממשלה מתקיימת כעת הפגנה של קבוצת נשים בירוק. "דם דמי אחינו זועק מן האדמה" קוראים המפגינים.

