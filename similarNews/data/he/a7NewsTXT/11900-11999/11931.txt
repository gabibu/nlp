

הורי החיילים החטופים הודיעו היום כי בכוונתם לנסוע לשוודיה ולהפגין במהלך טקס חלוקת פרסי נובל לשלום, שיוענקו לארגון האו"ם ולעומד בראשו המזכ"ל קופי אנאן.

יעקב אביטן, אביו של החייל החטוף עדי אביטן, אמר את הדברים בעצרת הזדהות עם החיילים החטופים ובני משפחותיהם, שנערכה בערב באילת.

"אנחנו בהחלט מתכוונים לשלוח לאו"ם את השגותינו. זהו גוף נייטרלי ששיתף פעולה עם ארגון טרור והתוצאה היא לפנינו. החלטת הוועדה היתה חסרת רגישות. אנחנו מתכוונים לנסוע לשטוקהולם בשוודיה ולהפגין במהלך טקס קבלת הפרס", אמר אביטן.

ביום שישי החליטו משפחות החיילים החטופים בלבנון להגביר את מחאתם מול מוסדות רשמיים של האו"ם בישראל, כדי להביע בדרך זו מורת רוח מההחלטה להעניק את פרס נובל לשלום למזכ"ל האו"ם ולאו"ם.

אביטן הוסיף כי שלטונות האו"ם שיתפו פעולה עם החיזבאללה לפני ותוך כדי חטיפת החיילים בלבנון. קופי אנאן שיקר למשפחות השלושה, ולכן בשום פנים ואופן אסור היה לתת את הפרס לאנשי האו"ם.
יעקב אביטן תקף גם את שר החוץ שמעון פרס שצידד בהחלטה לתת את הפרס לענאן ולאו"ם. לדבריו, "שמעון פרס צריך לעשות בדק בית בתוך משרד החוץ, ולאחר מכן שימליץ לתת פרסים תמוהים כאלה".

יו"ר חירות, ח"כ מיכאל קליינר אמר בתגובה כי "זוהי שחיקה נוספת במעמדו של פרס נובל לשלום."
לדברי קליינר, "מעמדו של הפרס נפגע אנושות כשהוענק לטרוריסט פעיל כמו ערפאת, ועכשיו הוא נפגע בשנית עם הענקתו לקופי ענאן שגילה התנהגות לא אנושית ביחסו לפרשת הקלטת של החיילים החטופים בגבול לבנון."

