

נשיא ארה"ב ג'ורג' בוש אמר בשבת כי השלב הראשון של המערכה הצבאית האמריקנית נגד אוסאמה בין לאדן הוכתר בהצלחה, וציין כי ההפצצות הנמשכות מזה כשבוע חיבלו קשות ברשת התמיכה והסיוע של בין לאדן באפגניסטן.

נשיא ארה"ב אמר את הדברים בנאום ששודר ברדיו, ואשר במהלכו ניסה להחדיר בטחון בלב האמריקנים, לאחר חשיפת ארבע מקרים של מחלת האנטרקס, וציין כי הממשל הפדראלי נוקט "אמצעי מניעה משמעותיים" כדי להגן על האמריקנים מפני פעולות תגמול.

ה-FBI התרה כי יתכן ויהיו פיגועים נוספים נגד מטרות בארה"ב וכן נגד נכסים ואינטרסים אמריקנים ברחבי בעולם בימים הקרובים.

"חיבלנו ברשת הטרור בתחומי אפגניסטן", אמר בוש. "הכוחות האמריקנים שולטים בשמים שמעל אפגניסטן, וננצל שליטה זו כדי להבטיח שהטרוריסטים לא יוכלו עוד להשתמש באפגניסטן כבבסיס לפעולותיהם".

"לובשי המדים שלנו פועלים כפי שעשו מאז ומעולם, בכשרון ובאומץ. הם השיגו את המטרות שנקבעו לשלב הראשון של המערכה", הטעים הנשיא.

בכיר במשרד ההגנה האמריקני אמר, כי לארגונו של בן לאדן, אל קאעידה, יש ככל הנראה יכולת לייצר נשק כימי קטלני לא מתוחכם, והוסיף כי מן הסתם, אנשי הרשת יעשו שימוש במרכיבים ביולוגים, כגון אנטרקס.

למרות שהנשיא לא הבהיר במדויק מה יהיה השלב הבא במערכה האמריקנית, אמרו בכירים במשרד ההגנה, כי כוחות הצבא מתכוננים לעשות שימוש במסוקים כדי ללכוד את המחבלים הקשורים לבין לאדן.

הבולשת האמריקנית ה-FBI עדיין לא מצאה כל קשר בין גילוי מקרי האנטרקס בפלורידה ובניו יורק בימים האחרונים לבין פיגועי הטרור של החודש שעבר. החוקרים אף לא הצליחו לגלות מי עומד מאחורי הפצת האנטרקס. סגן נשיא ארה"ב דיק צ'ייני היה הבכיר הראשון שקשר בין האנטרקס לטרור. "אני חושב שהדבר ההגיוני היחיד שאנו יכולים לעשות הוא להתקדם על סמך ההנחה שיש קשר בין הדברים", אמר צ'ייני שלשום. לפי שעה, ידוע על תשעה אנשים שנדבקו בחיידק האנטרקס. החיידק התגלה בשלושה מקומות שונים בארה"ב - פלורידה, ניו יורק ונוואדה. לכך מתווספים עוד מקרים רבים של חשש להדבקה, שמתוכם נבדקים עדיין שניים - בניו יורק ובקליפורניה.


