

"אנו קוראים לבני דתנו המוסלמים המתגוררים בארה"ב ובבריטניה להימנע מטיסה במטוסים וממגורים בבניינים גבוהים", כך אמר במוצאי שבת סולימן אבו ר'אית', דוברו של מנהיג אל-קאעדה אוסאמה בין לאדן, בנאום שהוכן מראש ושודר בטלוויזיה הלוויינית הקטארית אל-ג'זירה.

אבו ר'אית' גם הזהיר את נשיא ארה"ב ג'ורג' בוש, את אביו הנשיא לשעבר ואת ראש הממשלה שרון, כי לא יצליחו לחמוק מעונש. "הם יחושו ויראו את החדשות - לא ישמעו אותן" (בכלי התקשורת), הזהיר.
עוד אמר בשידור נציגו של בן לאדן, כי "המתקפה הצלבנית שמנהיגים נשיא ארה"ב ג'ורג' בוש וראש ממשלת בריטניה טוני בלייר, נגד האומה האסלאמית על אדמת אפגניסטן, נמשכת.

הם "ממשיכים לתקוף את האומה האסלאמית באפגניסטן, אך היא עומדת איתן ומחזיקה מעמד, עד שתנצח את אויבי האיסלאם הצלבנים והכופרים, בסיוע אמונתה בדתה.

"אנו נושאים תפילה לאל ומבקשים ממנו לנצח את הכופרים בוש, שרון, בלייר והאחרים, שעשו יד אחת בקואליציה נגד האומה המוסלמית, תחת הסיסמה של מלחמה בטרור.

בהמשך נאומו המוקלט עבר סולימן ר'אית' להתקפה על מנהיגי מדינות ערב ואישים מוסלמים שתמכו בקואליציה שהקימה ארה"ב במלחמתה נגד אפגניסטן.

"אנו תומכים בכל פסקי ההלכה (פאתווה) שהוציאו אנשי הדת הגדולים, כגון חמוד איבן עוקלה אל-שועיבי, שהפאתווה שהוציא אוסרת על המוסלמים לבוא במגע עם הצלבנים והציונים ולתמוך בקואליציה" הבינלאומית נגד הטרור.

כן קרא "לאמריקנים ולכופרים כולם לצאת מחצי האי ערב" וקרא "לאמהותיהם של כופרים אלה", לתבוע מהם להסתלק מעל אדמה זו, "לפני שתבער בעזרת האל תחת רגליהם".


