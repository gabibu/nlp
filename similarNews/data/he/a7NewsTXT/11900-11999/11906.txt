

חרדה בארה"ב ממתקפת טרור ביולוגית. הערב פורסם כי במכתב שהגיע למשרד מיקרוסופט בעיר רינו שבמדינת נבאדה נמצאו חיידקי אנטרקס. מתוצאות הבדיקות שנערכו במכתב, שנשלח ממקום כלשהו במלזיה, התברר כי החיידקים הם חיידקי אנטרקס עורי, שקל יותר לטפל בו ואינו קשה כמו האנטרקס שבו נדבקים באמצעות נשימה. אם זאת, עדיין לא ברור אם החיידק היה אלים או בלתי מזיק.

בשבת הודיע ראש עיריית ניו-יורק כי באחד משני המכתבים החשודים, שנשלחו למשרד הראשי של ערוץ הטלוויזיה NBC בניו יורק, נמצאו שרידי אנטרקס.

המכתב נפתח על ידי אחת העוזרות ארין או'קונור, בת 38, שביום שישי נמצאו בגופה חיידקי אנטרקס עורי. הוא נשלח ב-18 בספטמבר מטרנטון, ניו-ג'רסי, הוסיף ג'וליאני.

"מתברר שהיה מכתב נוסף, שכנראה נשלח אל טום ברוקאו מוקדם יותר, ב-18 בספטמבר. מכתב זה נבדק אתמול בלילה והתגלו בו חיידקי אנטרקס או לפחות שרידים של אנטרקס", אמר ג'וליאני בתדרוך לעיתונאים.

ידיעה זו הגבירה את חששם של האמריקנים מפני לוחמה ביולוגית, לאחר ששלושה מקרי אנטרקס התגלו בפלורידה. אחד משלושה אלה מת.

ביום שישי פונה חדר החדשות של העיתון "ניו יורק טיימס", לאחר שאחד הכתבים שלו פתח מכתב שנשלח מפלורידה ואשר הכיל אבקה לבנה. העיתון הודיע בשבת, כי מתוצאות של שלוש בדיקות התברר כי אין היא מכילה אנטרקס.

"ניתן להעריך כי בין לאדן עומד מאחורי מתקפת האנתרקס בארה"ב, וזאת כחלק מהפיגועים שהוא תכנן", כך אמר מתאם הפעולות ביש"ע, אלוף עמוס גלעד במוצ"ש בערוץ 2.

לדברי האלוף גלעד, מתקפת האנתרקס הינה חלק מהאיום שבין לאדן מייצר."אני יודע שהאמריקאים נערכים מזה תקופה ארוכה מאד לקדם סכנה של טרור לא קונבנציונאלי", אמר.

בהתייחסו לבקשתה של היועצת לבטחון לאומי של הנשיא בוש קונדוליזה רייס מכלי התקשורת האמריקנים, לא לשדר את הודעותיו של בן לאדן, אמר האלוף גלעד כי "סביר מאד שבן לאדן בנה תרחיש, שבהינתן מצב חירום מבחינתו, זה מתאים לו לשדר את ההוראות דרך ה-CNN".
