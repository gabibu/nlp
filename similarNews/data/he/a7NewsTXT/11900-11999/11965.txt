

לפני 4 ימים, אתר האינטרנט של "ידיעות אחרונות" - YNET , פירסם כתבה שכותרתה : "חשיפה: מתנחלים ירו לכיוון חיילים". הכתב אייל אברהמי טען בידיעה כי עימות חריף שפרץ בין חיילי מילואים למתנחלים באיזור הישוב איתמר, הוביל לירי שביצעו המתנחלים לכיוון החיילים.

כתבת ערוץ 7 תמר יהל, בדקה את ההאשמות החמורות כלפי המתיישבים בישוב איתמר, וראיינה את סגן מנהל החטיבה במיל. הרב אביחי רונצקי, שפיקד על כוחות צה"ל באזור בעת ההתרחשויות:

במוצאי שבת לפני כשבועיים, פלשתינים ירו על רכב ישראלי בקרבת מקום לאיתמר. ברכב ישבו תושבת איתמר ובנה התינוק שהיה חולה מאוד, ונזקק לטיפול רפואי דחוף מחוץ לישוב. גיסה שהוא קצין במיל. הסיע אותם.

באזור הכפר חווארה, שנמצא בכביש הראשי על גב ההר, נורתה אש כבדה לעבר הישראלים. 6 קליעים פגעו ברכב, ופצעו את הנהג באורח קשה. האיש טופל במקום ואושפז בבית- החולים, ומאוחר יותר התגלו במקור הירי 20 תרמילים. האשה והתינוק לא נפגעו בנס, שכן הקליעים חלפו ביניהם.

לאחר הירי, ירדה קבוצה מתושבי איתמר לכוון הכפר חווארה, כדי למחות על הפיגוע , שכבר קדמו לו פיגועים רבים בעבר במקום זה.

פעולת המחאה עברה בשקט, וכשחזרו המתיישבים לישוב, ירה אחד מהם ב"חום ליבו" אל עבר קבוצת בתים נטושים בצד הדרך.

בצד השני של הכביש יש מחסום שהיה מאויש על ידי חיילי מילואים. החיילים ששמעו את היריות, חשבו בתחילה שיורים עליהם, אך לאחר מכן נוכחו כי הירי בוצע לכוון ההפוך, וכן כי הרכב ממנו התבצע הירי , נכנס לישוב איתמר.

סמח"ט אבי רונצקי, מדווח כי שהה באותו הזמן בחמ"ל של החטיבה. החיילים הגיעו ליישוב כדי לחקור את המקרה, והתפתח עימות מילולי בין החיילים לבין המתיישבים שעדיין סערה רוחם בעקבות הפיגוע שבו נפצע קשה תושב הישוב.

בשיחה עם המג"ד דווח לרונצקי כי החיילים נפגעו מצורת הדיבור של המתיישבים שטענו כי צה"ל מפקיר את חייהם. לאחר מכן, העבירו המתיישבים מכתב התנצלות לחיילים על דבריהם החריפים.

יצוין כי בעקבות "החשיפה" של YNET הגיבו רבים מגולשי האתר בכעס על כך שמתיישבים ירו לעבר חיילים, דבר שלדברי סמח"ט רונסקי, אינו אמת.

לדברי סמח"ט רונצקי הוא דווח לאתרYNET כי העובדות בדבר ירי המתיישבים על החיילים אינו נכון, אך לדבריו אתרYNET התעלם מתביעתו לתקן את הכתבה.

בעת סגירת הכתבה דווח כי באיזור חווארה התגלתה מכונית תופת, שפוצצה על ידי חבלני צה"ל.

קישור לכתבה המקורית ב YNET
