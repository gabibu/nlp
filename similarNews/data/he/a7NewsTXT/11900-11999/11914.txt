

מטוסי קרב אמריקניים הפציצו בשבת מרכז פיקוד בדרום עיראק בתגובה ל"איומים". כך הודיע הצבא האמריקני בוושינגטון.

"פיקוד האזור המרכזי" הודיע כי "מטוסי הקואליציה השתמשו בפצצות מדוייקות מונחות להפצצת מרכז פיקוד ובקרה ומפקדה בדרום עיראק ב-8:30" (14:30 לפי שעון ישראל).

"ההפצצות נעשו באיזור איסור הטיסה, והיו צעד הגנתי לגיטימי שבוצע בתגובה לאיומים ולפעולות מצד העיראקים נגד צוותי המטוסים, ואינם קשורים למבצע נגד הטרור", הדגיש הדובר בהודעתו.

עיראק טענה מצידה כי צבאה ירה טילי קרקע-אוויר על מטוסי קרב אמריקניים ובריטיים, שפשטו על מיתקנים אזרחיים בדרום המדינה.
