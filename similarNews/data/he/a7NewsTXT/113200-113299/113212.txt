

מחלקת גריאטריה ו' הינה מחלקה מיוחדת וייחודית המכילה מס' תחומי טיפול הדורשים מומחיות והתייחסות מיוחדת.

המחלקה מטפלת באוכלוסיית חולים, בעיקרם צעירים הסובלים ממחלות קשות ביותר: נפגעי ראש, חולים עם מחלות נוירולוגיות ממושכות וחולי איידס. כמו כן, המחלקה מהווה בית למספר נכי צה"ל צעירים הזקוקים לטיפול רפואי וסיעודי אינטנסיבי ומתמשך.

צוות האחיות מתמודד עם טיפול במחלות קשות ומדבקות, כגון איידס ושחפת, ובשונה מהדעות הקדומות וההסתייגות ממנה סובלים מטופלים אלו כדרך שגרה, במחלקה זו הם זוכים לטיפול שוויוני ומסור. החולים הנם בעלי צרכים מיוחדים הדורשים מהצוות התמודדות רגשית ונפשית, סבלנות ויכולת אבחון וטיפול מהירה.

התמודדות הצוות אינה רק עם בעיות רפואיות וסיעודיות מורכבות אלא גם עם בעיות פסיכוסוציאליות קשות.

פרס העבודה של ההסתדרות החדשה ע"ש מרדכי נמיר נועד להביע הוקרה פומבית לנבחרי העובדים, צוותים או יחידים, על הצטיינות בעבודה, על תרומה חשובה למקום העבודה, לאווירה החברתית בתוכו וכן על תרומתם לקהילה.

הפרס הוענק השנה לצוות מחלקת גריאטריה ו' בביה"ח השיקומי במרכז הרפואי שיבא תל השומר.

פרופ' שלמה נוי, מנהל ביה"ח השיקומי מציין כי:"פרס זה מציין ומדגיש את מחויבות הצוות וביה"ח בכלל מאז היווסדו לנושא החולים הגריאטריים והשיקומיים. במיוחד כאשר תוחלת החיים מתארכת ישנה חשיבות רבה יותר לשירות הגריאטרי האיכותי הניתן בשיבא".
