

כביש מספר 4 נחסם הערב לתנועה למשך יותר מחצי שעה באמצעות צמיגים בוערים ושרשרת אנושית לאורך כ-4 ק"מ דרומית לצומת רעננה. במקום נוצרו פקקי תנועה ענקיים עד שהמשטרה הצליחה לפנות את החוסמים מן הכביש.

כביש מספר 4 נחסם הערב לשני צדדיו בשעה 18:45 על ידי כמאה מפגינים. לדברי החוסמים, הגיעה ניידת המשטרה הראשונה לאיזור בשעה 18:45 ורק לאחר שהגיעו ניידות נוספות התחילו אנשי המשטרה בפינוי החוסמים מן הכביש. הכביש נפתח לכיוון צפון ב-19:14 ולכיוון דרום רק ב-19:19, יותר מחצי שעה לאחר חסימתו.

מארגני חסימת הכביש אומרים כי "זוהי פעולה נוספת בשרשרת פעולות המאורגנות על-ידי מתנגדי הגירוש. תוכנית הגירוש היא שילוב מחריד של גזל ושפיכות דמים. תושבי גוש קטיף, נגזלים באופן שיטתי ומאורגן על-ידי המדינה, בגיבוי הצבא, המשטרה ומערכת המשפט. נגזלים מהם ביתם, רכושם, שדותיהם וחממותיהם, ללא כל סיבה, וההפקרות חוגגת".

מארגני החסימה אף התייחסו להחלטת הממשלה מהיום על שחרור 400 אסירים פלסטינים ואמרו כי מדובר הירידת מדרגה נוספת עבור שרון ומשפחתו "במדרון החלקלק האמור להציל אותם משחיתותם", כלשונם.

"נגד השחיתות וההפקרות הבטחונית והמוסרית הזו נמשיך להילחם בכל דרך, עד לביטול התוכנית המרושעת לגירוש יהודים בארצם", הצהירו המארגנים.
