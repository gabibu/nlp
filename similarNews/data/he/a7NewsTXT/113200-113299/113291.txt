

היועץ המשפטי לממשלה מזוז החליט להגיש כתבי אישום נגד ח"כ שלמה בניזרי והרב ראובן אלבז בחשד לעבירות שוחד והפרת אמונים במסגרת קשריו של ח"כ בניזרי בתקופה ששימש כשר בממשלה עם איש העסקים משה סלע.

נגד ח"כ שלמה בניזרי ממפלגת ש"ס יוגש כתב אישום בחשד לביצוע עבירות של שוחד, מרמה, הפרת אמונים ועבירות נוספות שבוצעו על ידו לכאורה במסגרת קשריו עם משה סלע, איש עסקים ובעליהן של חברת כח אדם, בין השנים 2001-1996, שנים בהן שימש ח"כ בניזרי כסגן שר הבריאות, שר הבריאות ושר העבודה והרווחה. ההחלטה התקבלה לאחר דיון שהתקיים היום בלשכת היועץ המשפטי לממשלה בהשתתפות פרקליט המדינה, פרקליט מחוז ירושלים וגורמים נוספים שעסקו בענין.

עוד הוחלט על הגשת כתב אישום בפרשה זו גם נגד הרב ראובן אלבז, פטרונו הרוחני והפוליטי של ח"כ בניזרי, בחשד לעבירות של תיווך לשוחד ולקיחת שוחד.

הודעה על ההחלטה נמסרה לבאי-כוחם של ח"כ בניזרי ושל הרב אלבז. כתב האישום יוגש בכפוף לשימוע, שיתקיים בסייגים הנובעים משיתוף הפעולה החלקי של ח"כ בניזרי בחקירתו.

ח''כ ישי:בטוח בחפותם של הרב אלבז וח"כ בניזרי
יו''ר ש''ס, ח''כ אלי ישי, אומר בעקבות החלטת היועץ המשפטי לממשלה להגיש כתב אישום נגד ח''כ שלמה בניזרי ומנהיגו הרב ראובן אלבז, כי הוא בטוח בחפותם של הרב אלבז שליט''א וח''כ בניזרי.
''לא ירחק היום שצדקתם תצא לאור, והדבר יוכח לעיני כל'', דברי ישי.
