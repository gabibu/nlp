

בנאות קדומים שבאיזור בן שמן תקיים היום המשטרה תרגיל לקראת מימוש תוכנית ההינתקות. המשתתפים, מאחת המפקדות שיעסקו בפינוי היישובים, ישמעו הרצאות ויעשו תרגילי מנהיגות והדמייה.

חוג הפרופסורים לחוסן מדיני וכלכלי קורא להנהלת האתר לבטל את האירוע והסיוע לגירוש "בדברי ההסבר המופיעים באתר של "נאות קדומים" על מהות המוסד מצוטטים דברי השופטים שהעניקו לנגה הראובני ולצוות נאות קדומים את פרס ישראל על תרומה מיוחדת לחברה ולמדינה. בין השאר נאמר שם שנאות קדומים היא "השמורה הלאומית של טבע הארץ במקורות ישראל". עוד נאמר ש"היא מקרבת את בני הארץ ואת בני התפוצות אל הארץ".

בשל אהדתנו למקום נדהמנו לראות שמשטרת ישראל מקיימת בימים אלה דווקא במקום זה אימון נרחב שמטרתו להרחיק את בני הארץ מהקרקע שעליה בנו את בתיהם ונטעו את עציהם ולהרחיק את בני התפוצות, אשר לא יעלו למדינה שבה הממשלה, הצבא והמשטרה מתאמנים לקראת גירוש יהודים מבתיהם בארצם.

אנו פונים אליכם לבטל לאלתר את הסיוע שאתם נותנים למנגנון הגירוש, המתאמן לבצע פשע שהוא ניגוד מוחלט לייעוד המוצהר של 'נאות קדומים'".

הנהלת נאות קדומים: איננו עוסקים בפוליטיקה וכך נישאר
בתגובה לפרסום באתר ערוץ 7 מגיב מנכ"ל נאות קדומים, שלמה טייטלבוים, ואומר כי בשמורת נאות קדומים מאפשרים ללקוחות לעשות שימוש במתקני נאות קדומים הכוללים חדרי הרצאות ומקומות התכנסות נוספים בשטחי השמורה מבלי לצנזר או להתערב בתכנים של הלקוחות. "בעבר נעשה שימוש במתקנים שלנו גם על ידי גורמים המשרתים את הצדדים האחרים של המפה הפוליטית.
אך איננו עוסקים בפוליטיקה וכך נשאר", אמר והוסיף כי "אכן, יש בכוחם של המוחים והמחרימים להסב לנאות קדומים נזקים על ידי הפצת המידע השגוי אודות הפעילות של היום".
