

סגן שר הרווחה הרב אברהם רביץ כינס היום את ראשי המשרד לדיון דחוף בשני מקרי הרצח שארעו השבוע, רצח הנערה מעיין כספי על ידי נער שהיה בחופשה מהמוסד לעבריינים בו שהה ורצח תינוק על ידי אביו.

"מקרי הרצח האחרונים צריכים לזעזע כל אדם במדינה, לעצור ולבדוק כיצד מגיעים נערים צעירים למצב כזה וכיצד אבות רוצחים ילדיהם. החברה בישראל ובראשה ממשלת ישראל, צריכה לעשות מאמצים לטפל בשורשה של בעיית האלימות בחברה" אמר סגן השר רביץ בעקבות מקרי הרצח האחרונים שאירעו בסוף השבוע ביניהם רצח נערה בת 15 מרחובות על ידי נער בן גילה שהיה בחופשה ממוסד לעבריינים בו הוא חוסה.

לאחר ששמע דיווח על שני הארועים הטרגיים, החליט רביץ להקים ועדת בדיקה לבחון את הטיפול שירותי הרווחה בנער הרוצח, האם בדיקת המסוכנות נעשתה כראוי, האם היה ניתן לחזות את הרצח. עוד החליט הרב רביץ לבחון את הנהלים של יציאה לחופשה, ולרעננם. עם זה ביקש רביץ שלא להכנס להיסטריה סביב נושא היציאה לחופשה מאחר זו פעם ראשונה בכל ההיסטוריה של חסות הנוער שנער בחופשה מבצע עבירה כה חמורה. "בכל שבוע יוצאים עשרות נערים לחופשה כחלק מהתהליך הטיפולי ואינם מבצעים שום עבירה במהלכה. הצוות המקצועי צריך לוודא שלכל נער יש משפחה או מתנדבים שלוקחים אחריות עליו בזמן החופשה" אמר.

בעקבות הטענות על ריבוי עבירות אלימות של עולים, אמר רביץ כי לא ניתן להאשים אוכלוסיה שלמה, אך ידוע כי קשיי קליטה עלולים להביא למצבים של אלימות. לכן הציע כי משרדי הממשלה השונים ישתפו פעולה לטיפול במשפחות העולים, כך שלכל משפחה יהיה מלווה שיסייע להם בשלבי הקליטה.
