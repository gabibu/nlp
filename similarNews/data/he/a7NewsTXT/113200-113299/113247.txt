

בשלטון המקומי טוענים כי משרד הפנים הפר את הסיכום שהושג בין ממשלת ישראל ומרכז השלטון המקומי, ולא העביר לרשויות המקומיות את מלוא התקציב המגיע להן מתוקף אותו סיכום.

השלטון המקומי טוען כי בחודש ספטמבר האחרון סוכם בין משרדי הפנים והאוצר ומרכז השלטון המקומי, כי ממשלת ישראל תשיב סכום של 804 מיליון שקלים, אשר קוצצו על-ידה מתקציבי הרשויות המקומיות.

בימים האחרונים קיבלו הרשויות המקומיות הודעות בדבר מסגרות מענקי האיזון שלהן לשנת 2005, אך בסך מסגרות התקציב עולה כי 190 מיליון שקלים אשר היו אמורים להיות מחולקים לרשויות המקומיות נלקחו למטרות אחרות ולא הועברו אליהן.

במכתב דחוף ששלח בסוף השבוע יו"ר מרכז השלטון המקומי, עדי אלדר, אל שר הפנים, אופיר פז-פינס, כותב אלדר שאי חלוקת 190 מיליון השקלים לרשויות המקומיות מהווה הפרה של ההסכם עם מרכז השלטון המקומי, וכי אי העברת הסכום לידי הרשויות המקומיות תגרום למאבק חסר פשרות של הרשויות המקומיות במשרד הפנים. "אבקשך להנחות את אנשי משרדך להעביר לאלתר לידי הרשויות המקומיות את 190 מיליון השקלים", מסכם אלדר את מכתבו.
