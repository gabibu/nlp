

שר הפנים חתם על צווים ומפות להסדרת מעמדו של היישוב הבדוואי אום בטין שבמועצה אזורית אבו בסמה.

שר הפנים, אופיר פז-פינס חתם על צווים ומפות לקביעת גבולותיו המונציפאליים של הישוב אום בטין ובכך הסדיר את מעמדו החוקי. עם פרסום הצווים ברשומות יינתן לישוב סמל (מספר זיהוי) והתושבים יוכלו להירשם כתושבי הישוב ולשנות את כתובתם בתעודות זהות   מרישום על פי שבט לרישום על פי ישוב   אום בטין.

כעת יוכל צוות התכנון, המקדם את התכנון הפיזי/ המתארי של הישוב, להאיץ את התכנון, לאחר שתקופה ארוכה הוקפא בגין הויכוחים עם המועצות המקומיות עומר ותל-שבע על גבולות הישוב אום בטין.

התכנון המתארי של הישוב יקודם ע"י המועצה האזורית אבו בסמה ולא ע"י מינהלת הבדוואים בנגב. את התכנון המתארי תמשיך ללוות ועדת היגוי מטעם הוועדה המחוזית לתכנון ולבנייה במשרד הפנים   מחוז הדרום בראשות הממונה על המחוז, מר דודו כהן.

מתן מעמד לישוב אום בטין הינו המשך למדיניות שר הפנים, אופיר פז-פינס לקידום וזירוז ההליכים במגזר הערבי והשוואתו למגזר היהודי.
