

ח"כ פרוש מסתמך על דברי השר פינס בכנס לשכת עורכי הדין בת"א, בסוף השבוע החולף. במפגש אמר פינס כי הוא "תומך בנישואים קונסולריים בישראל, שיתנו פתרון לציבור בישראל המחזיק גם באזרחות זרה".

ח"כ מאיר פרוש שיגר היום מכתב דחוף לשר הפנים אופיר פינס-פז, שבו הוא מתרה כי היוזמות המתוכננות על ידו לשינויים במערך הנישואין והגירושין במדינה   הן הפרות בוטות של ההסכם הקואליציוני, ומוטב לגנוז אותן עוד טרם יוצגו לציבור.

ח"כ פרוש מסתמך על דברי השר פינס בכנס לשכת עורכי הדין בת"א, בסוף השבוע החולף. במפגש זה אמר פינס כי הוא "תומך בנישואים קונסולריים בישראל, שיתנו פתרון לציבור בישראל המחזיק גם באזרחות זרה. וכן, שבדעתו להגיש לממשלה ולכנסת הצעת חוק לפתרון דרישות פסולי חיתון בישראל".

"אינך שר הפנים הראשון המנסה להציע רפורמות פופוליסטיות, במערך הנישואין והגירושין במדינה", מדגיש ח"כ פרוש. "אך כשם שקודמיך לא הצליחו, כך גם צפויות היוזמות שלך לנחול כשלון חרוץ, משום שתיווצר בכנסת חזית רחבה של מסורתיים, דתיים וחרדים שתחסום אותן".

עוד במכתב: "החברה הישראלית עוברת עתה זעזועים ומתחים קשים על רקע תוכנית ההתנתקות, ויהיה זה חוסר אחריות מצידך להוסיף עוד סוגיה לויכוחים ולסלעי המחלוקת החריפים בתוכנו".

ח"כ פרוש מסיים את מכתבו: ראוי להזכיר מחדש, כי מייסד המדינה, דוד בן גוריון, התחייב, בין היתר, במסמך שזכה לכינוי הסטטוס קוו 'לצורך העמוק למנוע חלילה חלוקת בית ישראל לשניים', ולכן הוסכם ערב הקמת המדינה להותיר את המצב במערך הנישואין והגירושין. היוזמות החדשות שלך הן ציניות, ואין ספק שנועדו לקדם מטרות פוליטיות אישיות".
