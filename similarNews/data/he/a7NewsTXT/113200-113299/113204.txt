

בכירים במנגוני הביטחון הפלשתיניים הבהירו לקציני צה"ל, כי הם לא מתכוונים לחפש מי ביצע את המיתקפה על כפר-דרום ביום שישי לפני שבוע וחצי, והפרשה הזו כלל לא מעניינת אותם.

בצה"ל משוכנעים שהרשות הפלשתינית יודעת היטב את זהות המחבלים הללו.

כתבנו חגי הוברמן מזכיר כי באותה מיתקפה הגיעו שלושה מחבלים לבית ספר של אונר"א מול כפר-דרום, ובמשך שעתיים ירו רקטות נ"ט לעבר כפר-דרום. רק אחרי שעתיים, בעקבות ירי פגז טנק וצלף לעבר החוליה, נהרג אחד המחבלים ושניים נוספים נמלטו.

בפגישות שקיימו קציני צה"ל עם הקצינים הפלשתינים, דרשו נציגי הצבא מהפלשתינים לאתר את
שני המחבלים הנמלטים ולעצור אותם. תשובת הפלשתינים היתה: לא נחפש ולא נעצור. בצה"ל
מעריכים כי מדובר במחבלים של הפת'ח, ולכן מנגנוני הביטחון הפלשתיניים לא מוכנים לעצור מחבלים
של הפתח, אירגון הבסיס של הרשות הפלשתינית. הפלשתינים נימקו רשמית את חוסר המעצר ב"אין
לנו כוח לעשות זאת".

כתבנו מוסיף כי במערכת הביטחון אומרים כי המחבלים הללו נתפשים בציבור הפלשתיני, וגם בהנהגה הפלשתינית כגיבורים, ולכן הם לא מוכנים להתעמת איתם.

"מוראביטון" - הצבא החדש של החמאס

"מוראביטון" זהו שמו של הכוח הצבאי החדש, שהחמאס הקים לאחרונה ברצועה, ומנסה לחדור גם ליהודה ושומרון.

כתבנו חגי הוברמן מציין כי מדובר בכוח הכולל את הנשק הקלאסי של אירגוני הטרור ביש"ע, שהפכו למיליציות צבאיות: רובים, מטולים נגד טנקים מסוג אר.פי.ג'י, טילים נגד טנקים מתוצרת התעשיה הצבאית העצמית מסוגי אל- בתאר ואל-בנא, שבשנתיים האחרונות נעשה בהם שימוש נרחב ברצועה, ואף טיל נ"ט חדש יחסית הקרוי "אל-יאסין".

כתבנו מוסיף כי גורמי צבא אומרים כי הכוח הזה מהווה כיום מעין רשות פלשתינית מקבילה לרשות הפלשתינית. גורמים צבאיים מכנים אותו בשם "הרשות השניה".

פירוש המילה "מוראביטון" הוא "העסוקים בהגנה על תנועת האיסלאם". לפני 23 שנה, במבצע
שלום-הגליל, לחמו כוחות צה"ל בביירות במיליציה לבנונית בשם זה, שדגלה בתפיסה הנאצריסטית.
אולם למעט השם אין כל קשר בין אותם גורמים לבנוניים לאנשי החמאס ביש"ע.
