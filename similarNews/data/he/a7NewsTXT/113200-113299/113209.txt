

מייסדי תנועת הליכוד ותנועת החרות קוראים לאריאל שרון לעזוב את התנועה שהקימו. אתמול שלחו ראשי "חוג תגר", החברים בו לוחמי אצ"ל לשעבר, מכתב פומבי לראש הממשלה,"קום התפטר, ויפה שעה אחת קודם".

מייסדי תנועת הליכוד ותנועת החרות קוראים לאריאל שרון לעזוב את התנועה שהקימו. אתמול שלחו ראשי "חוג תגר" מכתב פומבי לראש הממשלה, ובו הם דורשים ממנו 'לעזוב את הנחלה שלנו'. באתר האינטרנט'ליכודניק'נכתב כי "המכתב הוא יוצא דופן בחריפותו, ויש לו חשיבות ערכית רבה בגלל זהות שולחי המכתב והחתומים עליו. אילו היה מכתב דומה נכתב בידי מייסדי תנועת העבודה, כנראה היה גורם לסקנדל תקשורתי גדול, וזוכה לתשומת לב ציבורית אדירה באמצעות אנשי התקשורת שמזוהים עם השמאל ודואגים למתרחש בתנועתם".

בחוג תגר חברים לוחמי אצ"ל לשעבר, שגרמו לבריטים לעזוב את הארץ, ובכך איפשרו את הקמת המדינה.

הנה הנוסח המלא של המכתב:

לכבוד

מר אריאל שרון

ראש ממשלת ישראל ויו"ר הליכוד

ירושלים

א.נ.

לא יעלה על הדעת שיו"ר הליכוד וראש הממשלה יהיה מי שפנה עורף למצע הליכוד והמחנה הלאומי, ופנה שמאלה, ויש לו העזה להצהיר השכם והערב כי יתמודד בשנית לראשות הליכוד. האין לך קורטוב של בושה? אתה כבר לא ליכודניק, אין לך יותר כל חלק ונחלה בליכוד. הליכוד הוא ביתנו, גם אם תאחז בכל כוחך בקרנות המזבח של הליכוד. אין לך מנוס אלא לחזור מהמקום בו באת- לשמאל. את הליכוד הרסת, מוכן אתה להרוס כל נורמה אנושית ציבורית ומוסרית במדינה, כדי לבצע בכל מחיר את משאת נפשך- לעקור ולהרוס את חבל קטיף, לעקור יהודים חלוצים מביתם ומאדמתם כדי שירווח לך ולטפוח לעצמך על השכם. רמסת ברגל גסה את החלטות מרכז הליכוד. לא כיבדת תוצאות של משאל מתפקדי הליכוד. עקשנותך מונעת ממך לבצע את משאל העם. פיטרת שרים, רמטכ"ל, וראש השב"כ בניגוד לכל מינהל תקין דמוקרטי מוסרי אנושי ותרבותי. כל הדרכים כשרות לבצע את העקירה, ולהזכירך את הגעתך לראשות הליכוד והשלטון ע"י מעשיו הגובלים בפלילים של בנך עומרי, שבגינן החליט היועץ המשפטי להעמידו למשפט.

יו"ר הליכוד וראש הממשלה, אריאל שרון. מספיק ודי בהתנהגות הדורסנית והמקוממת. הרסת כל חלקה טובה ממנה אין חזרה. אין לך יותר מקום בליכוד. הפכת לנטע זר במחנה הלאומי. נמאסת. קום התפטר. ראשית מראשות הליכוד. התנהגותך, מעשיך ודבריך זרים למורשת הליכוד שקמה על ברכי הפאר וההדר הביתרי. תנועת החירות מיסודו של הארגון הצבאי הלאומי. מעלת באמון חברי הליכוד והמחנה הלאומי. ראה אנה הגענו? מי התומכים בך היום? המערך, יחד, שינוי, האליטה השמאלנית והערבים, המדרבנים אותך ליישם מצעם של מצנע והשמאל. שתיקתם האילמת של כל אמצעי התקשורת, עיתונות ומחנה השמאל אומרת דרשני. בשתיקתם השגת את מטרתך. שנים היתה להם העזה לאמר קבל עם ועדה מה שרבים חושבים- משפחת שרון מושחתים. יו"ר ועדת החוקה, ח"כ מיכאל איתן, וראש הממשלה לשעבר אהוד ברק. התייצב מול הראי וראה איזו דמות משתקפת. לא משיחית ואלוהית. דמות יהודי זקן, עקשן ועייף, בשר ודם בן חלוף.

לסיום, מעשיך יהיו הגורם שירשם לדראון עולם בהיסטוריה של עם ישראל. קום התפטר. התפטר למען תחסוך מבית ישראל, מצה"ל, ממשטרת ישראל, מתושבי גוש קטיף, תינוקות של בית רבן, צעירים, נשים ומבוגרים, מראות קשים מנשוא, שישאירו צלקות שילוו דורות רבים את עם ישראל.

קום התפטר, ויפה שעה אחת קודם.

שמואל (סמי) סמואל. אלי שטרית
