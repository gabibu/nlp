

צביקה קוגלר, מומחה לאבטחת מידע אומר כי תכנת "הסוס הטרויאני" שעומדת מאחורי פרשת הריגול העיסקי חושפת גם את הגולש האישי לניסיונות חדירה. לדבריו, חשיפת הפרשה תתרום לרווחים נאים לחברות אבטחת המידע.

בראיון לערוץ 7 אומר קוגלר כי הרשת צופנת בחובה עבור הגולש אלמנטים חודרניים כמו התולעת שאינה בלתי חוקית, פרסומות "פופאפ" אותן משתילות חברות פרסומת העוקבות אחרי הרגלי הגלישה של הגולש ומתאימות את תכני הפרסום להרגליו. סוג נוסף של חדירה הן ה"קוקיס", עוגיות, הנשתלות במחשב ומאפשרות מעקב. לכל אלה נותנות תוכנות החסימה פתרון טוב אומר קוגלר.

הוא מציין כי ה"סוס הטרויאני" של בני הזוג האפרתי, אשר חשיפתו גררה אתפיצוץ פרשת הריגול העיסקי, גבר על תוכנות הגנה מאד משוכללות המותקנות במחשביהן של החברות המעורבות וזאת באמצעות חדירה למחשבו האישי של אחד העובדים והתחזות כאחד המשתמשים. כך הצליחו לגנוב את כל בסיס הנתונים של הרשת. זהו "מקרה חריג לא חוקי שבו ידעו כי הולכים לגנוב מידע ספציפי מחברה מתחרה, וחברה רצינית תשתמש בזה", אומר קוגלר.

הוא מוסיף כי בשעה שבעולם העסקי הפרשה מכונה "רעידת אדמה", בחברות אבטחת מידע צופים דווקא כי פרשה זו תביא לשיפור עסקי שכן רבים יפנו עתה לחברות אלו כדי להגן טוב יותר על המחשבים שלהם. "בעלי העסקים יהיו מודעים להיותם חשופים ויפנו לבקשת הגנה טובה יותר".
