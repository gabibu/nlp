

בג"צ דחה עתירה הקוראת לראש הממשלה לנקוט בכל האמצעים העומדים לרשותו כדי למנוע הוצאתם להורג של משתפי פעולה עם ישראל שנדונו למוות ברש"פ. "יו"ר הרש"פ הורה שלא לממש את פסקי הדין", נאמר בהחלטת בג"צ.

בהחלטתו בעתירה שהגישו אסירת ציון אידה נודל ויו"ר "שורת הדין", עו"ד ניצנה דרשן לייטנר קבע בג"צ כי התרשם שהמדינה נקטה באמצעים כדי למנוע את ההוצאות להורג, וכי ניתנה הבטחה של יו"ר הרשות שלא "לממש את פסקי הדין".

כתבתנו רותי אברהם מוסרת כי השופטים אדמונד לוי אליקים רובינשטיין ואסתר חיות כתבו בהחלטתם כי "גם אם החשש קיים ואף אם, מבלי לקבוע מסמרות, דומה כי נסיון העבר אינו מרגיע, נראה כי הדרך הראויה לטיפול היא ברוח מה שנקטו נציגי רה"מ שרון, קרי פעולה מתמדת מסוגים שונים כלפי הרש"פ כדי להבטיח ככל הניתן את מניעתן של ההוצאות להורג".

בהחלטה מובא פירוט צעדיה של ישראל נגד הוצאתם להורג של "המשת"פים", שהניבו את תגובת הרש"פ כי "אין בכוונתה לממש את פסקי הדין". בין היתר נמנו על הצעדים: פניותיהם של שרת המשפטים ושל היועץ המיוחד לרה"מ אל גורמים בכירים ברש"פ, בראשית חודש מרץ 05'. "בפניות אלו הובהר כי מדינת ישראל לא תשלים עם הוצאות להורג על רקע של שיתוף פעולה עם ישראל, וזאת ללא קשר לשאלה אם הנדונים למוות אכן שיתפו פעולה עם ישראל".

כמו כן, "תהליך לשחרור אסירים נסמך על כך שלא ייעשו הוצאות להורג על רקע שיתוף פעולה עם ישראל. עמדת ישראל הובהרה לרש"פ פעם נוספת בישיבתה האחרונה של הוועדה המשותפת לשחרור אסירים שהתקיימה ב 8 במאי 05" . צעד נוסף שננקט הוא פניית שגריר ארה"ב בישראל אל הרש"פ.

בדחותם את העתירה מציינים השופטים את הבטחת יו"ר הרש"פ לפיה "אין בכוונת הרשות לממש את פסקי הדין בדבר הוצאתם להורג של משתפי פעולה עם ישראל".
