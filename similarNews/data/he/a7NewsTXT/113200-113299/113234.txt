

לאחר שאישרה הממשלה את שחרורם של 400 אסירים פלסטינים, ברוב של 18 שרים בעד ושלושה נגד מציינים שופטי בג"צ כי שיחרור האסירים מותנה בכך שהרש"פ לא תוציא להורג את משתפי הפעולה עם ישראל.

בדיון שנערך היום בבג"צ אמרו השופטים אליקים רובנישטיין, אדמנד לוי ואסתר חיות כי התהליך לשחרור אסירים פלסטינים נסמך על כך שלא ייעשו הוצאות להורג על רקע שיתוף פעולה עם ישראל. "עמדת ישראל הובהרה לרש"פ פעם נוספת בישיבתה האחרונה של הוועדה המשותפת לשחרור אסירים שהתקיימה ב 8 במאי 05", נכתב בהחלטת בית המשפט.

מוקדם יותר הבוקר אישרה הממשלה ברוב של 18 שרים בעד ושלושה נגד שיחרור 400 מחבלים פלסטינים. שלושת השרים שהצביעו נגד ההחלטה היו בנימין נתניהו, דני נוה, וישראל כץ.

ראש הממשלה, אריאל שרון, אמר כי "חשוב לישראל לעמוד בהתחייבויות שלקחנו על עצמנו בשארם. זה לא אומר שאנחנו מרוצים באופן מלא מפעולות אבו מאזן והרשות הפלסטינית". שרון הוסיף כי "מי שחושב שיהיה מעבר ישיר מההתנתקות למפת הדרכים טועה, צריכים להתקיים דברים רבים לפני ועד כה לא מצאתי שינוי".

יו"ר סיעת המפד"ל ח"כ זבולון אורלב יצא נגד החלטת הממשלה ואמר כי ההחלטה הזו היא פרס לטרור , קריצת עין לאבו מאזן המסכנת את ביטחון אזרחי המדינה ומעודדת אותו לא להילחם בהרס תשתיות הטרור. עוד אומר אורלב כי הדבר יגביר את המוטיבציה של ארגוני הטרור.

במועצת יש"ע מזהירים בתגובה להחלטת הממשלה לשחרר 400 אסירים פלסטינים נוספים "מפני המשך האיוולת שבשחרור 400 מחבלים פלסטינים שישובו ויפעלו נגד ישראל". "הגורם שיזרז את ההחלטה, הוא הצורך לפנות תאי מאסר כדי להכיל את מתנגדי ההתנתקות. צר לנו אך יש להניח ש-400 מיטות לא יספיקו", אומרים במועצה.

רה"מ לרמטכ"ל: הצלת חיי אזרחים רבים
ראש הממשלה, אריאל שרון, פנה בפתח ישיבת הממשלה לרמטכ"ל, משה יעלון, שמשתתף היום בפעם האחרונה בישיבה "רציתי להודות לך על שירותך המפואר ועל שהנהגת את צה"ל בעימות האחרון בדרך מעוררת כבוד...גילית תעוזה נחישות ואומץ רב, שהביאו להכרעת הקרב שנכפה עלינו. הובלת את צה"ל למלחמה בטרור בצורה בלתי מתפשרת, הצלת חיי אזרחים רבים, ועל כך נתונה לך תודתנו", אמר שרון.

שר הביטחון, שאול מופז, אמר בפרידה מהרמטכ"ל, משה יעלון, בישיבת הממשלה: "אזרחי המדינה חייבים לו חוב גדול על תרומתו הרבה לביטחון המדינה". לדבריו, "רב-אלוף יעלון שירת את צה"ל ומדינת ישראל במשך 37 שנים ותרם רבות לביטחון אזרחי ישראל. בארבע השנים האחרונות הוביל את צה"ל בתיאום עם השב"כ להישגים חסרי תקדים תוך גילוי עמידה נחושה ונחרצת".
