

אגודת 'לדעת' טוענת בפנייה אל מנכ"ל הרשות השניה מוטי שקלאר, כי הסדרה 'ארץ המתנחלים' בהפקת חיים יבין מפרה את כללי האתיקה של הרשות השניה בהיותה "משדר תעמולה במסווה של סדרת תעודה".

"לטענת האגודה קיים גם חשד שבמהלך הכנת הסדרה הטעה המפיק חיים יבין את המתיישבים", אמרו אנשי האגודה אשר ציינו כי הם שוקלים נקיטת צעדים משפטיים נגד שידור הסדרה.

כתבתנו רותי אברהם מוסרת כי לטענת 'לדעת' הם התריעו כבר בעבר בפני הרשות שמההכנות לסדרה ניכר "העדר איזון פוליטי ואידיאולוגי" שהתבטא בין היתר בשכירתם של היועצים לסדרה, "ד"ר עדית זרטל, היסטוריונית פוסט ציונית וממקימות 'נשים בשחור', והעיתונאי עקיבא אלדר, שזכה למימון מטעם עמותת FMEP, העוסקת בגיוס דעת הקהל כנגד ההתנחלויות, לצורך כתיבת ספר על הנושא".

יתירה מכך, מוסיפה האגודה, קיים חשד כי חיים יבין הטעה את תושבי גוש קטיף כדי להניעם לשתף עימו פעולה. הדבר עולה מפנייתו של דובר גוש קטיף ערן שטרנברג אל הרשות. שטרנברג האשים את יבין בשימוש בטענות שווא לשכנוע תושבי הגוש להתראיין לסדרה. "תושבים הוטעו להאמין כי שטרנברג אינו מתנגד לשיתופם בסדרה. במקרה אחר טען יבין כי שטרנברג 'כבר אינו בתפקיד'", מציינת 'לדעת'.

שקלאר הגיב בעבר לתלונות בהבטחה כי "מדובר בסדרה שתהייה שקולה ומאוזנת, כפי שראוי למשדר מורכב ורב פנים כמו זה ... ". אבל, מוסיפה האגודה, יבין עצמו הודה כעשרה ימים לפני שידור הסדרה בראיון לעיתון ידיעות אחרונות כי הוא חושב שהמתיישבים מסוכנים לישראל ושאת דעתו זו הוא מביע בסרטו. "אני חושב עליהם (המתנחלים) מה שחזן אמר עליהם בשעתו : הם חלוצים, הם נאמנים, הם לא עושים את זה למען בצע כסף, לא למען קריירה ... אבל הם טועים, הם מטעים והם מסכנים אותנו. זו דעתי, אני גם מביע אותה בסרט", דברי יבין בראיון.

"לדעת" מוסיפים כי הודאת יבין כי הסדרה משמשת בימה להבעת השקפתו וכן ליקויים נוספים, מעידים כאמור על סדרה "נעדרת איזון, השמה את כללי האתיקה של הרשות השניה לקלס".
