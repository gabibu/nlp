

ראש הממשלה לשעבר, אהוד ברק, נאם אתמול בכנס לשכת עורכי הדין שנערך באילת. סערה פרצה באולם לאחר שברק, שנאם על שחיתות במערכת השלטונית, הביע את תמיכתו בעו"ד גלאט ברקוביץ', המדליפה מפרשת האי היווני.

ראש הממשלה לשעבר, אהוד ברק, הקדיש את נאומו בכנס לשכת עורכי הדין שנערך אתמול (א')באילת לשחיתות השלטונית שמתגלה בארץ בשנים האחרונות. "בזמן שממשלתי עזבה את כהונתה ב-2001 ועד עתה ירדה ישראל מהמקום ה-16 למקום ה-26 במדד השחיתות הבינלאומי. אם נראה אילו מדינות נחשבות פחות מושחתות מאתנו, נקבור את עצמנו. זהו מדרון חלקלק ומסוכן, לא פחות מסוכן מהטרור הפלסטיני ועד הפצצה האיראנית", אמר ברק.

במהלך הנאום פרץ עימות בין ברק לבין משתתפים בכנס לאחר שאמר כי הוא מצדיע לעו"ד ליאורה גלאט ברקוביץ' אשר הדליפה את חקירת הפרקליטות בפרשת האי היווני תוך כדי שהיא משלמת מחיר אישי כבד.

משתתפים רבים בכנס הביעו זעמם על תמיכתו של ברק בעו"ד גלאט ברקוביץ' אשר הורשעה על מעשיה בבית המשפט והאשימו אותו בתמיכה בעבריינים ובפגיעה במערכת המשפט. "אתה תומך בעבריינים ופוגע במערכת המשפט, מי אתה שתדבר על שחיתות", אמרו.
