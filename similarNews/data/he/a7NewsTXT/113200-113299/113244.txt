

חייל נכנס בצהריים ללשכת הרמטכ"ל בקרייה בתל אביב, וביקש מהמאבטח להיכנס לחדרו של יעלון, לפתע שלף החייל תרסיס צבע כתום וריסס על הקיר "יהודי לא מגרש יהודי", יעלון הבחין בנעשה ונכנס לחדרו.

חייל צה"ל, ככל הנראה מחיל האוויר, נכנס בצהריים ללשכת הרמטכ"ל בקרייה בתל אביב, ואמר למאבטח כי יש לו פגישה עם רב אלוף יעלון וביקש להיכנס לחדרו, המאבטח לגלג על בקשתו של החייל, לפתע שלף החייל תרסיס צבע כתום וריסס על הקיר "יהודי לא מגרש יהודי", באותה עת נכנס הרמטכ"ל, הבחין בנעשה ונכנס לחדרו.

גורם בצה"ל מסר לכתבנו עוזי ברוך כי החייל לא פעל לבדו, אלא זו הייתה פעולה מתוכננת. "תחילה נכנס החייל לחדר השרותים במתחם בו נמצאת לשכתו של הרמטכ"ל וריסס גם שם את הכתובת 'יהודי לא מגרש יהודי', חבריו דיווחו לו כאשר הרמטכ"ל נכנס לקרייה ולמתחם בו משרדו ואז יצא החייל מהשרותים וריסס את הכתובת בחדר ההמתנה סמוך ללשכתו", מסר הגורם הצבאי.

החייל נעצר מייד ונלקח מהמקום.

צוער הודיע שלא יעקור יהודים והודח
צוער נוסף הודח בסוף השבוע שעבר מקורס קצינים לאחר שהודיע למפקדיו שלא ישתתף בעקירת יהודים מבתיהם. הצוער הבהיר שאם הצבא לא מעוניין בו   הוא לא יעשה מאמץ עילאי להישאר בקורס. זאת למרות שמפקדיו לוחצים עליו לצאת לקורס הקצינים במחזור הבא שוב.

ממטה חומת מגן נמסר בתגובה: "צה"ל הופך להיות צבא של קצינים חלשי אופי שהקריירה האישית שלהם עומדת מעל הכל. מי שחושב שבמקום כזה הוא יתרום ויציל את המולדת מתוך כניעה לכל פקודה נוראה   רק הולך וטובע בים הרפש של 'רק מילאתי פקודות'".

הרמטכ"ל: ישוחרר כל איש קבע שיסרב לפנות
הרמטכ"ל, משה יעלון, הורה לשחרר לאלתר מן הצבא כל איש קבע שינסה להשתמט ממשימות בעת יישומה של תכנית ההינתקות. בצה"ל מציינים כי אין מדובר רק במשתמטים מסיבות אידיאולוגיות, אלא גם במתחמקים מטעמים של נוחות ושל תנאי השירות. בצבא מקימים שתי חטיבות מיוחדות להינתקות, וכל אנשי הקבע אמורים להשתתף בפינוי, כך דווח בקול ישראל.

במערכת הביטחון מבקשים למנוע את נהירתם של מתנגדי ההתפנות לגוש קטיף ולצפון שומרון, אך עדיין לא הוחלט לסגור את היישובים ולהכריז עליהם "שטח צבאי סגור".
