

מפלג ההונאה של משטרת מחוז תל אביב עצר 16 בני אדם, ביניהם מנכ"לים של חברות ותשעה חוקרים פרטיים מהמובילים בישראל, בחשד שהיו מעורבים בריגול תעשייתי באמצעות "סוס טרויאני" שהוחדר למחשבי חברות מתחרות.

על פי החשד, לצורך השגת המידע השתמשו החוקרים הפרטיים בתוכנת מחשב שנקראת "סוס טרויאני" המאפשרת לעקוב אחר כל הפעולות המבוצעות במחשב בה הושתלה בצורת וירוס, לשלוט בהן מרחוק, להעתיק סיסמאות של משתמש המחשב ובכך לפרוץ לתוכנות אישיות. בדרך זו הושג לפי החשד חומר הכולל מסמכים רבים ותמונות שהועברו לידיהם של חברות מובילות במשק ששכרו את שירותי חברות החקירות, ואשר יכול לסייע לחברות אלה ביריבותן העסקית עם מתחרותיהן.

המשטרה עצרה בשבוע האחרון את ראשי המודיעין העסקי של חברות "סלקום" ו"פלאפון", עופר רייכמן ושי רז (בהתאמה), , סמנכ"ל הכספים של "יס", כתריאל מוריה, סמנכ"ל "וולבו" וסגן נשיא מועדון הכדורגל של מועדון הכדורגל מכבי חיפה,עוזי מור והבעלים של חברת "מודיעין אזרחי", איציק רט, צביקה קרוכמל, חוקר פרטי בכיר ובכיר לשעבר במצ"ח ,אברהם בללי, חוקר פרטי ושוטר לשעבר, ומיכאל האפרתי, יצרן התוכנה שנעצר בלונדון לאחר שהוגשה נגדו תלונה על ידי חמותו לשעבר, שגילתה כי פרץ למחשבה.

דובר פרטנר, רני רהב, הגיב לידיעה: אנו המומים מהממצאים המתפרסמים. אנו בטוחים כי משטרת ישראל עושה כל מאמץ כדי לגלות את הגורמים שפעלו להשגת המידע ולרדת לחקר האמת.

דוברת חברת פלאפון מסרה בתגובה "לחברת פלאפון ולעובדיה אין כל קשר להשגת מידע בדרכים בלתי חוקיות. החברה ועובדיה הופתעו מן הפרסומים האחרונים והם ישתפו פעולה עם המשטרה לבירור העובדות בפרשה זו".

דובר קבוצת שטראוס-עלית מסר בתגובה: ביום חמישי נודע לנו לראשונה ממשטרת ישראל על הנושא. ביום שישי בבוקר הציגה לנו משטרת ישראל במשרדינו, חומרים ועובדות מתוך החומרים שנאספו. אנחנו לומדים את המשמעויות מבחינתנו, ככל האפשר. אנחנו מברכים את משטרת ישראל על גילוי הפרשה.

בתגובה לפרסום הפרשה נרשמה ירידה במניות החברות החשודות בריגול התעשייתי ובראשן מניית בזק.
