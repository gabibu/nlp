

בעקבות החלטת ועדת אור להזהיר 13 איש, עשרה מהם אנשי ממשל ומשטרה ישראלים, הודיע השר לבטחון פנים עוזי לנדאו כי המשטרה תספק הגנה לכל בכירי המשטרה והשוטרים שקיבלו את מכתבי האזהרה.

כזכור הוועדה חקרה את הריגתם של מתפרעים ערבים מאש המשטרה במהומות אוקטובר אשתקד.
לנדאו ציין כי השוטרים מילאו את הפקודות על פי החוק, ועד כה לא נמצא, לדבריו, שהם ביצעו את פעולותיהם באופן לא תקין.

אתמול בתכנית "בוקר ב   7" אמר עו"ד נדב העצני כי עתה הגיע השלב שבו ועדת אור פונה להתמקדות בשאלות בדבר האחריות האישית, ולכן מי שקיבל מכתבי אזהרה יכול לפנות לעורכי דין כדי להכין את הגנתו. לדברי העצני בעבודת הוועדה יש פרדוקס היסטורי אנושי משום שהורתה של הוועדה הייתה בממשלת ברק, שכוננה אותה כדי להסיר מעליה את הלחץ, וכדי להשביע את רצונם של ערביי ישראל. כל זאת משיקולים אלקטורליים, ובסיומה הפכה ועדה זו לאיום על המשך הקריירה של מי שכיהן כשר לבטחון הפנים שלמה בן עמי, ושל מי שכיהן כראש הממשלה ברק. "זה צחוק ההיסטוריה", אמר העצני. את העובדה שהוועדה שלחה גם שלושה מכתבי אזהרה לערבים הסביר העצני בכך שאפילו חברי הוועדה בעלי האוריינטציה השמאלנית הבינו כי אי אפשר להתמקד רק בצד היהודי, ולכן פנו לאזן את החקירה, ולו רק למראית עין. לדברי העצני הוועדה הייתה צריכה מלכתחילה לקום כדי לחקור מדוע ואיך פרצה ההתקוממות הלאומנית האנטי ישראלית שבה יש הזדהות עם מלחמה שאסר על מדינת ישראל האויב הרש"פ. בסופו של דבר פעלה הוועדה כדי לברר את הפגמים במערכות השלטון הישראליות.

"במקום לשאול מדוע העמיד ברק את פתיחת צירי ואדי ערה לפני הצורך לשמור על שלום חיי אדם, הייתה הוועדה צריכה לשאול מהי אחריותו של הממסד לכך שלראשונה מאז 48' חסם המון פורע צירים מרכזיים במדינת ישראל, ולא פוזר מיד", אמר העצני.
