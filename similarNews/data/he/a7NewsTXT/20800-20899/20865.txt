

בתחנת הטלויזיה "אל מנאר" של החיזבאללה החלו לשדר שידורי שמחה ושבח למתאבד שביצע את הפיגוע בשכונת בית ישראל בירושלים.

הטלויזיה לא דיווחה מי נטל אחריות על הפיגוע. במספר מקומות בערי הרש"פ, בעיקר ברמאללה ובשכם, יצאו ערבים לרחובות והיללו את המחבל המתאבד.

בשעה זו ממשיכים מחבלים להתקיף עמדות צה"ל ביו"ש. בחברון ממשיכים המחבלים לירות מכיוון שכונת שלהבת (אבו סנינא) לעבר בתי היישוב היהודי ולעבר עמדות צה"ל.

סמוך לכביש המנהרות פתחו המחבלים באש לעבר מחסום צה"ל. איש לא נפגע וחיילי צה"ל השיבו אש אל מקורות הירי. אש נפתחה לעבר בסיס משמר הגבול סמוך לטול כרם. חיילי צה"ל השיבו אש לעבר מקורות הירי. איש לא נפגע בכל אירועי האש.

בתגובה על הפיגוע הרצחני בשכונת בית ישראל והמשך פיגועי הירי אומר ח"כ קליינר כי ישראל צריכה להתעלם מלחצים בינלאומיים ולכבוש מחדש את כל השטחים שנמסרו לערפאת.

לדבריו, "כל שטחי הרש"פ הם מחנה בלאטה אחד גדול ורק פעולה ומקיפה תביא לצמצום משמעותי בטרור".
