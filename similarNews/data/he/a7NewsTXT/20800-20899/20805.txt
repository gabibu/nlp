

שרת החינוך, לימור לבנת, הודיעה אתמול כי הזוכה בפרס ישראל לשנת תשס"ב בתחום חקר הגאוגרפיה הוא פרופסור משה ברור. השרה לבנת ברכה את הזוכה בפרס על הישגיו ותרומתו הגדולה בתחום חקר הגאוגרפיה.

נימוקי הועדה: פרופסר משה ברור, מאוניברסיטת תל-אביב הוא מבכירי החוקרים בארץ בתחומי הגיאוגרפיה. עבודתו המחקרית והמדעית של פרופסור משה ברור מתמקדת בחקר הגבולות, בכרטוגרפיה וייצור מפות ובחקר יישובים כפריים במזרח הים התיכון. מחקריו של פרופסור משה ברור חלוציים בוייחודיים ובכולם קנה לעצמו מעמד מרכזי בקהילה הגיאוגרפית בארץ ובעולם.

יותר מכל מזוהה פרופסור ברור בקרב הציבור הרחב בישראל כמדען החשוב ביותר בתחום חיבורם של אטלסים גיאוגרפיים, שדורות של תלמידים מתחנכים על פיהם. פרופסור ברור הוא מיסד החוגים לגיאוגרפיה באוניברסיטת תל-אביב ובר אילן ועמד בראשם במשך מספר שנים, וכן הנחה את לימודי הגיאוגרפיה בבית הספר לפיקוד ומטה של צה"ל. בין יתר תרומותיו לחברה בישראל שימש פרופסור ברור יועץ לממשלות ישראל בתחום גבולות הארץ ובעיקר בתיחום הגבול עם ירדן.
