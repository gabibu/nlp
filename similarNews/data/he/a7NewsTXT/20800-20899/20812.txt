

כוחות של צנחנים, גולני ושריון ממשיכים לפעול בשכונת בלאטה שבפאתי שכם וכן ליד ג'נין. כתבנו קובי פינקלר דיווח כי כוחות צה"ל עברו שם מבית לבית, עצרו מבוקשים, וחיפשו אמל"ח ומעבדות נשק. לדבריו, עיקר הפעילות החבלנית התרכזה לאחרונה בשכונות אלו. במהלך הפעולה נהרג לוחם סיירת צנחנים סמ"ר חיים בכר.

מחנה הפליטים בלאטה בשכם נחשב למעוז הטרור מספר 1 של כנופיות התנזים ביהודה ושומרון. אוניברסיטת אל נאג'ח שבשכם "סיפקה" עד אתמול יותר משליש מ-64 המחבלים המתפוצצים.

במהלך תדרוך לכתבים שנערך ביום ה' בתל א-ראס, הנשקף אל המחנה, אמר מפקד חטיבת הצנחנים אל"מ אביב כוכבי: "עצם העובדה שצה"ל והכוחות פעלו הלילה בבלאטה יש בה לומר מסר מאוד ברור: אין מקום סגור בפני צה"ל. צה"ל יפעל בכל מקום שהטרור והפעילות החבלנית גדלים בו ומתפתחים בו. צה"ל יידע להגיע לכל מקום שיש בו פעילות נגד אזרחי המדינה".

כוכבי הוסיף כי בלאטה הוא מחנה המשול ל"בית גידול", כלשונו, לפעילות חבלנית, לתשתית של אמצעי חבלה "שעושים בהם שימוש עוין, המביא בסוף לרצח של אנשים חפים מפשע". מפקד החטיבה הוסיף כי לצה"ל אין כוונה לפגוע בערבים שלא עסקו בטרור, וכי ניתנה אפשרות לתושבים שרצו בכך לעזוב בעוד מועד את שטח המחנה ובלבד, שהם אינם מחבלים השייכים לתשתית הפתח' במחנה הפליטים.

שר הביטחון בנימין בן אליעזר אמר אתמול כי לצה"ל אין כוונה להישאר בשכונת בלאטה. לדבריו, מטרת הפעולה היא לעצור את גלי המחבלים המתפוצצים, וכן את ייצור חומרי הנפץ במקום. לדבריו, ישראל יידעה מראש את הרש"פ על הפעולה.
