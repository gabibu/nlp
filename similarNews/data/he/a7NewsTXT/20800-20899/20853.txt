

סמוך לשעה שבע במוצאי שבת פוצץ מחבל מטען גדול שהיה על גופו בשכונת בית ישראל בירושלים.
תשעה בני אדם נרצחו בפיגוע. לבתי החולים בבירה פונו 57 פצועים. לארבעה פצועים עדיין נשקפת סכנת חיים. פצוע נוסף נפגע באורח קשה אך יציב. שלושה בני אדם נפצעו באורח בינוני והשאר קל.

לבית החולים שערי צדק פונו 20 פצועים. לבית החולים ביקור חולים הובהלו 17 פצועים. שבעה פצועים הובהלו לבית החולים הדסה עין כרם ולבית החולים הדסה הר הצופים הגיעו שישה פצועים.

בתחילה חשבו במשטרה כי מכונית תופת היא שהתפוצצה בשכונה, אולם על פי הערכה מעודכנת התפוצץ מחבל סמוך לכלי רכב ולקבוצת אנשים שהיתה במקום. האנשים נפגעו והרכב התלקח. במשטרה נבדקה אפשרות שהמחבל היה מחופש לחרדי, אולם הערכה זו נשללה.

נציין כי אמבולנסים רבים של מד"א הוזעקו למקום הפיגוע ותוגברו באמבולנסים של מטה בנימין. המשטרה חסמה את האיזור ופתחה בסריקות אחר מטענים נוספים.

יש לציין כי הפיצוץ אירע סמוך למקום שבו התגלתה לפני כשנה מכונית ממולכדת. המכונית נוטרלה באופן מבוקר בלא פגע, ובמקום נתלה שלט "נס גדול היה פה".

הזרוע הצבאית של הפת"ח, "שוהדה אל אקצה", לקחה אחריות לפיגוע התופת. בהודעה שהתפרסמה באזור בית לחם נכתב כי מוחמד אחמד אל-שוועלי, בן 19, תושב מחנה הפליטים דהיישה, הוא זה שביצע את פיגוע ההתאבדות בירושלים.

זמן קצר לאחר הודעת הפתח' גינתה הרשות הפלשתינית את הפיגוע, והטילה על ישראל את האשמה בהחרפת מעשי האלימות. בהודעתם הוסיפו כי "ההנהגה הפלשתינית ממשיכה להיות מחוייבת לתהליך השלום".
