

בפיגוע הירי ליד נוקדים השבוע התפרסם סיפורה של תמרה ליפשיץ, שלאחר פציעתה מהירי ילדה את בתה בניתוח קיסרי, וזאת לאחר שאביה נרצח לידה.

בפיגוע זה נרצח גם אהרון גורוב הי"ד, אף הוא מנוקדים. אתמול פרסם אתר YNET את סיפורו של גורוב: "בסיפור הזה היה הרוג נוסף, כמעט אלמוני בעבור רובנו", כותב האתר, "אך מוכר מאוד בעבור רבים אחרים. מדובר באהרון גורוב, או ליתר דיוק בקומפוזיטור בעל השם העולמי אהרון גורוב, שחייו נגדעו".

"בחייו, הסתירה צניעותו של גורוב קריירה בינלאומית של מלחין בעל שם באולמות יוקרתיים באירופה ובארה"ב", כותבים בYNET, ומוסיפים כי במחלקת הקומפוזיציה של אוניברסיטת בר אילן ביכו את מותו של "אחד מהכשרונות הענקיים שהיו לנו כאן". ראש המגמה לקומפוזיציה בבר אילן ד"ר גדעון לווינסון אמר: "אני שבור מהרצח. הוא עשה אצלנו את הדוקטורט שלו, לאחר שהגיע עם תיק עבודות רציני, יצירות וסימפוניות. מדובר במלחין מוכשר מאוד ואינטלקטואל. בישראל, הקומפוזיטור אנדריי היידו הזמין אצלו יצירות לפסטיבל הכליזמרים בצפת. בהחלט הפסדנו מלחין גדול. הוא לא היה רק איש מקצוע מדהים, הוא גם היה אדם ישר וצנוע. היו לו איכויות אמיתיות". גם הזמרת ויק, שהוכתרה בארץ כ"אמה שפלן הישראלית" אמרה כי מותו הוא "אובדן של כישרון ענק לעולם" לדבריה, הוא היה אדם מיוחד. "הוא היה קם להתפלל לפני ההקלטות, בחמש בבוקר".

אלמנתו מרים סיפרה כי בעלה כתב מחזמר עבור תיאטרון אידישפיל, וחיבר מוסיקה עבור הסרט הדוקומנטרי 'ביסראור', סרט על חברון. הוא גם כתב את הפסקול לסרט רוסי באורך מלא, 'מדרגות', ולימד מוזיקה בסטודיו ניסן נתיב".
היא הוסיפה כי בחגיגות פורים הוא היה צריך לנגן ביישובם, נוקדים, "אבל אהרון כבר לא ינגן יותר", אמרה.
