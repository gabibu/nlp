

יו"ר מר"צ ח"כ יוסי שריד קרא לראש הממשלה להורות לצה"ל להסיג את כוחותיו ממחנות הפליטים שנכנס אליהם. לדבריו, "מי שנכווה במחנות הפליטים סברה ושתילה צריך להיזהר שבעתיים בבלאטה ובג'נין".

בתגובה אמר שר התשתיות הלאומיות אביגדור ליברמן כי מי שקורא להוציא את כוחות צה"ל ממחנה הפליטים בלטה מזדהה עם הטרור ומעודד רצח של יהודים.

לעומת זאת, בעקבות הירי המתמשך לעבר שכונת גילה בירושלים קרא ליברמן לראש הממשלה לממש את הבטחתו ולהשתלט על בית ג'אלה.

גם יו"ר הקואליציה ח"כ זאב בוים תקף את ח"כ יוסי שריד ואמר כי "מוטב לו לנצור את פיו ולא לשחרר את חרצובות לשונו החלקלקה נגד ראש הממשלה, שכן בגין מעשי ההבל שלו ושל שותפיו לפנטזיית אוסלו הוכנסו לשטחי יש"ע מצבורי נשק אדירים אשר מכוונים נגד אזרחי ישראל וחייליה". ח"כ בוים אמר כי את פעולת צה"ל ביש"ע יש להגביר ביתר שאת.
