

שמונה ישראלים, נהרגו הבוקר בפיגוע ירי במחסום בין הישוב עפרה לעטרת שבבנימין.

הפיגוע אירע דקות ספורות לפני השעה שבע בבוקר. חוליית מחבלים תקפה את המחסום הצבאי בצומת המשטרה הבריטית, ובמקביל פתחה באש לעבר מכוניות ישראליות.

ממכת האש הראשונה נהרגו שלושה ישראלים ונוספים נפצעו. כעבור זמן קצר מתו ארבעה מהפצועים. פצועים נוספים, אחד מהם באורח קשה, פונו לבתי החולים הדסה עין כרם והדסה הר הצופים בירושלים, במסוקים ובאמבולנסים. בהר הצופים מת מפצעיו אחד הפצועים.

לאחר הפיגוע פרצו במקום חילופי אש כבדים, שבמהלכן נפגעו גם כוחות ההצלה והחילוץ שהגיעו לעזרה.

סה"כ דווח על 8 הרוגים ו- 10 פצועים.


