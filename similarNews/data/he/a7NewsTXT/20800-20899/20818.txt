

לאחר מו"מ שנמשך שעות ארוכות חתמו אתמול בשעות הבוקר נציגי הנכים ומשרד ראש הממשלה על הסכם טיוטה. נציגי הנכים החלו את המו"מ עם מנכ"ל משרד ראש הממשלה אביגדור יצחקי, והישיבה שהחלה ביום ד' בשעה תשע בערב, הסתיימה ביום ה' בשבע בבוקר, עם הסכמות.

בתחילת הפגישה נכנס ראש הממשלה ודרש ממנכ"ל משרדו לסיים את הפרשה במהירות האפשרית. "מבחינתי אתם נשארים פה 'עד שייצא עשן לבן'", אמר ראש הממשלה. ואכן, כאמור, ביום חמישי הושג ההסכם.

על פי ההסכם יקבלו רוב הנכים תוספת של 200 עד 300 ש"ח לחודש תוספת לקצבת הנכות, וזאת על פי אחוזי נכות רפואית, ו-18 אלף נכים במצב קשה יקבלו תוספת מדורגת בין 250 ל-750 ש"ח לטיפול בשירותים מיוחדים.

18 אלף נכים הנזקקים לעזרת עובדים סיעודיים פיליפינים יקבלו תוספת של 250 עד 700 ש"ח. האוצר הסכים כי נכה שיעבור את גיל הפנסיה ימשיך לקבל את קצבת הנכות, כולל קצבת שירותים מיוחדים לקצבת הניידות. הנכה ימשיך לקבל את קצבת הניידות גם אם לא יוכל להמשיך ולנהוג.

נכים המוגדרים באחוזי נכות רפואית ומוגדרים במוסד לביטוח לאומי כנכים שלוש שנים ומעלה ובעלי 75% נכות רפואית יוכלו לצאת ולהשתלב בשוק העבודה, ולהשתכר מעל שכר המינימום. משכורת גבוהה תקוזז בהתאם לשירותים המתקבלים.

הוחלט כי תוקם ועדה ציבורית בראשות שופט, שתדון ביתר תביעות הנכים. הוועדה מוגבלת בזמן לארבעה חודשים, ועם סיום עבודתה יוגשו מסקנותיה לממשלה, וזו תיאלץ לאמץ אותן.

הילית שמואלי אמרה כי הסכם הטיוטה שנחתם ממתין לאישור הממשלה. אם ההסכם יעבור טלפונית ביום ו', יפסיקו הנכים את שביתתם, ויתפנו לבתיהם, ואם לאו - יחכו ליום א' לישיבת הממשלה.
