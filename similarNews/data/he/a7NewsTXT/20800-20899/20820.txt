

ארבעים בתי כנסת בצפון אמריקה מאמצים בתי כנסת בארגנטינה, כאמצעי לסייע להאכיל יהודים עניים בתקופת חג הפסח, כך מסרו אתמול שני ארגונים יהודים.

מועצת הרבנים של צפון אמריקה והקונגרס היהודי העולמי ציינו כי במסגרת היוזמה יספקו בתי כנסת בארה"ב ובקנדה מזון כשר לפסח לבתי תמחוי הפועלים ב-28 בתי כנסת בבואנוס איירס וב-12 בתי כנסת נוספים בערי השדה. הרב מרק שנייר, יו"ר מועצת הרבנים של צפון אמריקה, ציין כי 200 אלף יהודי ארגנטינה סובלים קשה מהמצב הכלכלי המידרדר במדינה.

הוא ציין כי כ-50 אלף יהודים בארגנטינה, שהם כ-25 אחוזים מהקהילה, חיים מתחת לקו העוני, וש-1,800 משפחות איבדו את בתיהם.

הוא הוסיף כי בשל העובדה ששיעור האבטלה בקרב היהודים בארגנטינה הגיע ל-20% עלתה חשיבותם של בתי התמחוי שמפעילים ארגונים יהודים.
