

רפ"ק משה דיין, תושב מעלה אדומים, נרצח ביריות באזור מדבר יהודה. גופתו נמצאה על ידי בדואים באזור מנזר מרסבה כשאופנועו במרחק מה ממנו.

מחקירת המשטרה עולה כי רפ"ק דיין יצא לבדו לטיול במדבר יהודה. כאמור, לפנות ערב נמצאה גופתו על ידי בדואים שהודיעו על כך לקצין הבטחון של הישוב קידר, משה מיכליס אשר הגיע במהירות למקום והעביר את הגופה לישוב קידר.

על גופתו של רפ"ק דיין נמצאו סימני ירי אך נראה שהמחבלים שירו בו לא התקרבו לגופה, מאחר ונשקו האישי ומסמכיו נמצאו על גופתו. הערכת המשטרה היא כי הרצח בוצע על רקע לאומני. אין בידי המשטרה כיוון חקירה לגבי מבצעי הרצח.

גופתו של רפ"ק משה דיין הועברה לבדיקה במכון הפתולוגי באבו כביר. הודעה נמסרה למשפחתו.
רפ"ק דיין השאיר אחריו אשה ושלושה ילדים. מועד ההלוויה טרם נקבע.
