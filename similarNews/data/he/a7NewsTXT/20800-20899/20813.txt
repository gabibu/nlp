

ארבעה בני אדם נפצעו באורח קל עד בינוני במהלך היממה האחרונה מירי מסיבי, שנמשך שעות ארוכות לעבר בתי שכונת גילה בירושלים.

כתבת עתי"ם מוסרת, שמן הירי נפצעה אשה באורח בינוני מפגיעת קליע בחזה. צעיר נפצע באורח קל מנתז שפגע בגבו. תושב ארמון הנציב, כבן 40, שנסע ברכבו בשעות הלילה ברחוב השיש בגילה, נפגע מקליע בידו ופונה לטיפול רפואי בבית החולים הדסה "עין כרם" כשהוא פצוע באורח קל. במהלך הלילה נפגע אדם נוסף משברי זכוכיות באורח קל מאד.

כתוצאה מהירי נפגעו כ-40 דירות וששה כלי רכב בשכונה. המשטרה המליצה לתושבים, שבתיהם פונים לבית ג'אלה ובית לחם, שלא לצאת בשלב זה מבתיהם. בתי הספר, שנמצאים בחלקה הדרומי של השכונה (בית ספר הרוא"ה, גילה ב', גילה ד') וגני הילדים באותו איזור, לא יפתחו ללימודים.

נמשכת פעולת צה"ל במחנות הפליטים בלאטה וג'נין. כוחות חי"ר, שריון והנדסה חדרו לפנות בוקר שוב למחנה הפליטים בג'נין. מדובר צה"ל נמסר כי הכוחות העמיקו את פעולתם בתוך מחנה הפליטים ובמקום מתנהלים חילופי אש.

דובר צה"ל הדגיש כי מחנה הפליטים מהווה בסיס מרכזי לגורמי טרור, שאחראים לרציחתם של עשרות אזרחים ישראליים חפים מפשע. פעולה זו נועדה לפגוע במחבלים ובתשתיות הטרור המצויים במחנה.

מלבד חילופי האש במחנה בלטה בשכם, בהם נהרג חייל צה"ל ונפצעו 4 ומלבד הירי הממושך של פלשתינים על שכונת גילה, היו במהלך אתמול אירועי ירי רבים מאוד ביש"ע.

במהלך אתמול נפתחה אש לעבר מוצב צה"ל ליד טול כרם, לעבר הישוב היהודי בקרית ארבע ולעבר שכונת בית הדסה בחברון. כן נפתחה אש לעבר שכונת הזיתים. אזרח ישראלי נפצע באורח קל בירי לבית הדסה.

מחבלים פתחו באש גם לעבר עמדת צה"ל בפסגות, לעבר עמדות צה"ל בתל א-רס מעל שכם ולעבר עמדת התמר בישוב היהודי בחברון, מכיוון אבו סנינה. כן נפתחה אש לעבר עמדת מג"ב בשאללות בחברון. חיילי צה"ל נכנסו בשעות הערב לשכונת אבו סנינא, ירו טיל לעבר בית שממנו ככל הנראה נורתה אש, וחזרו מיד על עקבותיהם.

כתב עתי"ם מוסר כי עוד מספר פעמים ירו הפלשתינים לעבר עמדות צה"ל בהר עיבל ובתל ארס. כן נפתחה אש לעבר מחסום 300 מדרום לירושלים ולעבר עמדות צה"ל בקבר רחל. מטען חבלה הופעל גם על ג'יפ של משמר הגבול בצומת ג'ת. נהג של מכונית פרטית שנסעה בסמוך נפצע קל מההדף, שאר נוסעי המכונית לא נפגעו אך נמצאו פגיעות במכונית. בשאר התקריות לא היו נפגעים ולא נגרם נזק.

מוקד נוסף לחילופי אש היה ציר המנהרות, בתווך בין עמדות צה"ל סמוך לכביש ובין עמדות הפלשתינים באיזור בית לחם. הכביש נסגר במהלך היום לתנועה בשל הירי לעברו.

כתב עתי"ם מוסר, כי גם ברצועת עזה נרשמו אירועי ירי רבים ובמהלכם נורתה אש לעבר כוח צ"ל סמוך לישוב גדיד, לעבר מוצב צה"ל סמוך לישוב נווה דקלים. בשעות הערב נורו כ-6 פצצות מרגמה לעבר ישוב בצפון רצועת עזה. נזק קל נגרם לאחד המיבנים. כן נפתחה אש לעבר עמדת צה"ל בישוב נצרים.

כרגיל, הושלכו מספר רימונים ונורה רימון נגד טנקים לעבר מוצב צה"ל בגבול ישראל מצרים סמוך לרפיח.
