

מקורות בכירים ברש"פ מסרו אתמול כי נתק מוחלט שורר בין יאסר ערפאת לבין ג'יבריל רג'וב. לדברי המקורות, מאז התקרית האחרונה, שהייתה לפני שבוע בין רג'וב לבין ערפאת, ישנו נתק מוחלט ביניהם, וגם מאז ה"סולחה" שהתקיימה ביניהם, לא העז רג'וב להגיע ללשכתו של ערפאת, ולא עדכן אותו באשר למתרחש במפגשים עם הצד הישראלי.

עוד מסרו המקורות כי מוחמד דחלאן הוא שמקורב ביותר לערפאת, והוא שמעדכן אותו באשר לתוצאות המפגשים עם נציגי ישראל.
המקורות מסרו עוד כי מאחר שישראל והאמריקנים ביקשו זאת נאלץ ערפאת לשתף את רג'וב במפגשים הביטחוניים עם ישראל.

כתב "קול ישראל" אבי ישככרוף חשף אתמול כי בפתח' בעזה נערכים למלחמת הירושה על תפקיד היו"ר ביום שלאחר ערפאת. לדבריו, בפתח' מתארגנים כדי ליצור מוקדי כוח נגד אנשי אש"פ שהגיעו מתוניס, וכדי ליצור הנהגה שתהיה "מחוברת לשטח". בהתארגנות, לדבריו, שותפים אנשי המודיעין המסכל, הביטחון המסכל והמשטרה הפלשתינית.

מטרת ההתארגנות היא ליצור כוח צבאי גדול שיוכל לקבוע את המנהיגות הפלשתינית ביום שלאחר ערפאת.
