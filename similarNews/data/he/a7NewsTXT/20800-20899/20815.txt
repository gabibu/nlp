

בגרנדה טען אתמול שר החוץ העומאני, המשמש נשיא מועצת שיתוף הפעולה של מדינות המפרץ יוסוף בן עלאווי בן עבדאללה, כי "נוכחותו או היעדרו של ערפאת מפסגת מדינות הליגה הערבית בסוף מארס תהיה סימן ברור לרצונה של ישראל בשלום עם הערבים". לדבריו, "יוזמת השלום" של יורש העצר הסעודי עבדאללה בן עבדל עזיז, שתוצג רשמית במהלך הפסגה, "היא הצעה אמיתית, ואינה טקטיקה, וכעת "הכדור בידי ישראל".

גם שליחו של המלך עבדאללה קרא למדינת ישראל להיענות ל"יוזמת השלום" של יורש העצר הסעודי. את קריאתו השמיע שליח המלך עבדאללה מעל במת הכבוד בטקס הסבת שמו של מסוף הגבול ישראל-ירדן סמוך לאילת, על שמו של ראש הממשלה המנוח יצחק רבין.

בערב פורסם כי נציגים של האיחוד האירופי ומועצת מדינות המפרץ אמרו כי רק אם תבטל ישראל את ההגבלות המוטלות על תנועותיו ערפאת תציג ערב הסעודית רשמית את "תוכנית השלום" שלה למזרח התיכון. שר החוץ הספרדי חוספ פיקה, שארצו מחזיקה בנשיאות התורנית של האיחוד האירופי, הסכים כי ההצעה הסעודית תוכל להימסר בצורה מפורטת רק אם ערפאת ישתתף בפסגה.

עם זאת דווקא יורש העצר הסעודי אינו נלהב מההתפתחויות הקשורות בתכניתו. העיתון הערבי "אל-חאיית" פרסם אתמול כי יורש העצר הסעודי הנסיך עבדאללה בן עבדל עזיז שלל כל אפשרות של פגישה עם גורמים ישראלים. העיתון "אל-חאיית", שציטט מקורות דיפלומטיים, כתב כי בשיחות טלפון עם מנהיגים ערבים אמר הנסיך עבדאללה שלמרות הזמנתו של הנשיא משה קצב אין הוא מתכוון לבקר בירושלים או בישראל. את הזמנתו של הנשיא קצב הגדירו עיתוני סעודיה כ"תכסיס". עוד אמר הנסיך כי נשיא ישראל וראש הממשלה אריאל שרון אינם רצויים בריאד.

יתרה מכך: בנאום שהשמיע הנציג הסעודי באו"ם ביום ד', במהלך דיון במועצת הביטחון על המצב ביש"ע, הוא לא הזכיר במאומה את האפשרות של נורמליזציה עם מדינת ישראל ותקף את ישראל בבוטות.

בשיחה לערוץ 7 אתמול אמר יוסי בן אהרן, לשעבר מנכ"ל משרד ראש-הממשלה בתקופת שמיר, כי מיד לאחר מלחמת המפרץ הפריחו הסעודים רמזים דומים על תוכנית שלום שהם מכינים כביכול בין ישראל לערבים. דן מרידור, שהיה אז שר המשפטים, נשלח בידי יצחק שמיר לפגוש בניו-יורק את הנסיך הסעודי בנדר בן שולטן כדי לשמוע עוד פרטים על היוזמה. ואולם, כשהגיע מרידור לניו-יורק טען בן שולטן שהוא חולה, הפגישה בוטלה והיוזמה דעכה.

היום, לדבריו, חוזרים הסעודים על התרגיל, וזאת במטרה לשפר את יחסה של ארה"ב אליהם.
