

ברוב של שישה נגד אחד אישרה ועדת החינוך את הצעת החוק לאיסור שידורי פורנוגרפיה. את החוק יזמו הח"כים זבולון אורלב ויגאל ביבי מהמפד"ל, והוא יועבר לקריאה ראשונה במליאת הכנסת. על פי הצעת החוק, ייאסר על חברות הכבלים ועל חברת הלוויין לשדר כל ערוץ או משדר פורנוגרפי, לרבות בשיטת "שלם וצפה", שיטה שנקטו חברות הלווין והכבלים.

ח"כ אורלב, יו"ר ועדת החינוך, אמר כי אי אפשר שחברה תהיה אדישה לתוצאות הצפייה בסרטי פורנוגרפיה. "רצח נשים, אלימות כלפי נשים והטרדה מינית, כל אלה הם פרות הביאושים של צריכת הפורנוגרפיה בכלי התקשורת. מחקרים מראים את הקשר הישיר בין צפייה בסרטים פורנוגרפיים לבין התופעות המוזכרות", אמר אורלב, ובהתחשב בכל אלה נאלצה המדינה להתערב. אורלב ציין כי הצורך בחוק הנוסף נוצר לאחר שהיה ניצול של פרצות בחוק שכבר נחקק קודם לכן.

ד"ר אסתר הרצוג, יו"ר משותפת של תנועת "ש" לייצוג שוויוני לנשים אמרה בתכנית "בוקר ב-7" כי הטענה שהחוק יפגע בחופש הביטוי היא שקרית, וכי מדובר דווקא בפגיעה בחופש הדיכוי. לדבריה, חומרי הפורנו מציגים תופעות רבות של דיכוי, השפלה, ניצול וביזוי, בעיקר כלפי נשים. לדבריה, חשיבות החקיקה האוסרת את חומרי הפורנו בטלוויזיה היא רבה מכיוון שמדובר בשידורים ציבוריים, ולממשלה אסור להיות "סרסור בעקיפין של סרטי פורנו",כלשונה. הרצוג אמרה כי כפי שחשובה החקיקה כך חשובה גם אכיפת החוק, שכן בלא אכיפתו יישאר החוק בגדר "אות מתה". כמו כן ציינה הרצוג כי בעניין זה חשובה גם הפעולה בשדה החינוך.

לדבריה, מעבודת מחקר שהכינו ד"ר חן נרדי ושירה עמי מתנועת "ש" עולה כי יש קשר ברור בין הצפייה בחומרים פורנוגרפיים להתקפות מיניות על נשים וילדים. ממחקר שבדק 89 אנסים ואנשים שהתעללו בילדים עולה כי כשליש מהם יצאו לבצע את זממם לאחר שצפו בסרטי פורנו. ממחקר אחר מתברר כי 56% מהנחקרים הודו שהושפעו מהצפייה בחומרים הללו. הרצוג ציינה עוד כי גם השחקנים בסרטי הפורנו סבלו מאלימות. מעדותה של אחת השחקניות באחד מסרטי הפורנו הראשונים עולה כי הצילומים נערכו כשאקדח טעון היה מכוון אליה.

ח"כ ביבי אמר אף הוא בתכנית "בוקר ב   7" כי הצורך בתיקון החוק נבע מהתחכמותם של חברות הלווין והכבלים. ועדת החינוך, לדבריו, טיפלה בחוק ברצינות, והניסוח של התיקון מטפל בכל האפשרויות שבהן לא נגע הנוסח הקודם. לדבריו, לקראת ההצבעה על החוק פנו אליו רבנים רבים וחשובים, חיזקו את ידיו במאבק ואמרו לו כי יש לחסל את הנזק העצום שגורם הפורנו.
