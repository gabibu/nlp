

שכנו של נועם פדרמן פנה במכתב לראש השב"כ, יובל דיסקין, וביקש להסיר את אמצעי הציתות הפוגעים לטענתו בפרטיות משפחתו.

"מזה תקופה ארוכה, שהשב"כ משתמש באמצעים שונים על מנת לעקוב אחר תנועותיו של מר פדרמן. לאחרונה נודע לי ממקורות מוסמכים, כי לא זו בלבד שאתם נוהגים לצותת למכשירי הטלפון שלו ולנעשה בביתו (דבר שהנו לגיטימי ובלבד שיש ברשותכם צו מבית משפט), אלא שהגדלתם לעשות ושתלתם אמצעים טכנולוגיים בגרם המדרגות ובפתח ביתי", כתב דניאל ,כאמור, לראש השב"כ והבהיר: "עם כל הכבוד, אני רואה במעשה זה פגיעה בפרטיותי ובפרטיות משפחתי, כמו גם פגיעה בכל אלו שפוקדים את ביתנו שהוא כאמור בית חב"ד בחברון. אם יש ברשותכם אישור מבית משפט לעקוב ולצותת למר פדרמן, אין זה אומר שמותר לכם גם להאזין ולצלם אותי, את משפחתי ואת אורחי בית חב"ד".

דניאל תבע מראש השב"כ להסיר אותם אמצעים טכנולגיים מאחר והדבר מהווה לדבריו "מעשה פולשני".

בתגובה למכתבו נמסר כי "מהבדיקה עלה כי שירות ביטחון כללי מנוע, מטבע הדברים, מלהתייחס לפרטי הטענות המוצגות על ידך. עם עם זאת, על דרך הכלל יודגש כי שירות ביטחון כללי פועל מכוח החוק ובהתאם להוראות הקבועות בו. הוראות אלו מגלמות תשומת לב ורגישות רבה לזכויות אדם, כבוד אדם וצנעת פרט".
