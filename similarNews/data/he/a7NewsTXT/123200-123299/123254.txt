

בעוד אלפי תלמידים הלכו היום לבית הספר ישבו כמה בנות על ספסל הנאשמים וביקשו מהן לחתום על תנאים המגבילים אותן מלנוע בשומרון.

7 בנות ממשיכות לשהות במעצר גם בימים אלה. הן נעצרו בזמן שניסו להגיע לצפון השומרון ונתבקשו להשתחרר ולחתום על תנאים מגבילים, אך הן מסרבות.

אחת הקטינות אמרה היום לשופטת ליאורה ברודי, סגנית נשיא בית המשפט השלום לנוער בראשון לציון: "אני חוזרת על הדברים שאמרתי אתמול. אני לא מסכימה לקבל שום צו הרחקה ממקום כלשהו בארץ ישראל". היא סירבה גם לשתף פעולה עם סניגור ציבורי וביקשה לייצג את עצמה. הקטינה שבה והבהירה לשופטת כי היא מסרבת לחתום על התחייבות שלא להיכנס לצפון השומרון.

קטינות אחרות שהובאו לדיון הצהירו בפני השופטת כי הן אינן מעוניינות בייצוג: "לא מכירות במערכת, השם הוא המלך, הוא ישפוט אותי". כשנשאלה אחת הקטינות מדוע הוריה לא הגיע לדיון, השיבה: "למה שיבואו? אני לא מעוניינת להשתחרר עם ערבות, בשביל מה שיבואו? מבקשת להשתחרר רק בלי תנאים".

השופטת כתבה בהחלטתה כי "בתאריך 31.8.05 הוריתי על שחרורן של המשיבות בתנאים, וקבעתי את הדיון להיום לתזכורת ערבויות. המשיבות הגיעו כשאינן מיוצגות על ידי הסנגוריה הציבורית ומבקשות להיות מיוצגות על ידי עמותת חננו.. בנסיבות העניין אני מורה כי כל עוד המשיבות לא תמצאנה את הערבויות כנדרש תשארנה במעצר". השופטת הודיעה כי קבעה תזכורת ערבויות נוסף מאחר ומדובר בקטינות.
