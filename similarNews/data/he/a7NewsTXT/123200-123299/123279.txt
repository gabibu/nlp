

ח"כ עוזי לנדאו הכריז הבוקר "לא אסייע להדיח עכשיו את שרון ולמנות את נתניהו לראש ממשלה". לדברי לנדאו, צריך לפעול עכשיו להקדמת הבחירות ולקיים בחירות-מוקדמות (פריימריס) בליכוד

ח"כ עוזי לנדאו הכריז הבוקר בראיון בכלי התקשורת, כי לא יסייע לח"כ בנימין נתניהו להקים עכשיו ממשלה חדשה בראשותו, שתיפעל עד זמן הבחירות הרשמי, מרחשוון תשס"ז נובמבר 2006.

לדברי עוזי לנדאו, צריך לפעול עכשיו להקדמת הבחירות ולקיים בחירות-מוקדמות (פריימריס) בליכוד. לנדאו ציין, כי בכוונתו להתמודד במסגרת הליכוד ולנצח.

נתניהו, אגב, הכחיש פרסום ברשת ב', כאילו בכוונתו לפעול עכשיו להדחת שרון ולכהן כראש ממשלה עד הבחירות בעוד קצת יותר משנה.

ואולם רק אמש, סיכמו מטות נתניהו ולנדאו, לשלב כוחות ולפעול יחד כדי שבכינוס מרכז הליכוד יוחלט להקדים את הפריימריס למועד מוקדם ככל האפשר כדי להביא להדחתו של אריאל שרון.

הפגישה התקיימה בהשתתפות יועצי נתניהו, ונתניהו עצמו, עם יועצי עוזי לנדאו. הפגישה נערכה במשרדיו של אחד מיועצי נתניהו, גיל סמסונוב.

גם עוזי לנדאו ובנימין נתניהו עצמם נפגשו אתמול ותיאמו ביניהם את המהלכים לקידום המהלך להקדמת הבחירות הפנימיות בליכוד.

לנדאו אמר כי מדובר בהתחלתו של תהליך להחזיר את הליכוד להתנהלות תקינה ודמוקרטית לאחר ששרון איבד את אמון מתפקדי הליכוד.

פרשנים פוליטיים שבים ומעריכים היום כי אם ייזכה נתניהו בבחירות להנהגת הליכוד, הוא ינסה להדיח את ממשלת שרון עוד בכנסת הנוכחית ע"י הצבעת אי-אמון בממשלה.

נתניהו אמר אתמול, בישיבה סגורה, כי על פי כל הסימנים והמידע שברשותו, שרון מנסה להרוויח זמן כדי להכין את התשתית להקמת מפלגה חדשה. לכן, לדבריו, הוא מנסה לדחות את מועד הפריימריס לראשות התנועה. להערכה זאת שותף גם לנדאו.
