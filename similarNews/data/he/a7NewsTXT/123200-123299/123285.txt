

חברת הספנות הסינית China Shipping קיבלה החלטה התואמת את מדיניותה ברחבי העולם, להקים סוכנות מקומית בישראל, כך מדווח אתר הספנות "port2port". הסוכנות המשותפת החדשה, שתיקרא בשם China Shipping Agency (Israel) Co. Ltd, תחל לפעול בעוד כשלושה חודשים.

ההחלטה נתקבלה בעקבות הגברת הפעילות הספנותית של צ'יינה שיפינג בשוק הישראלי. כזכור, לאחרונה הציגה אינטרמריטיים, נציגת צ'יינה שיפינג, את שירות ה- AMAX החדש, המקשר את נמלי סין והמזרח הרחוק עם נמל חיפה ומשם לנמלי הטירני ולנמלי ארה"ב, באמצעות 9 אניות מכולה בנות 4300 TEU, בפקידה ישירה ביום קבוע.

לקראת השקת הקו החדש הגיע לישראל לפני כחודש, מנהל אזור ים תיכון בצ'יינה שיפינג, מר צ'ו צ'יאנה, שבביקורו נפגש גם עם הנהלת נמל חיפה. ככל הנראה, בביקורו של צ'יאנה בישראל סוכמו הפרטים האחרונים בנוגע להקמת הסוכנות המשותפת החדשה, צעד שתוכנן לפני חודשים אחדים וזאת כאמור בהתאם למדיניות של צ'יינה-שיפינג בעולם.

ההערכות מדברות על כך שלצ'יינה שיפינג יהיו 60% מהסוכנות המשותפת, 20% יהיו של קבוצת אלאלוף ואילו 20% הנותרים יהיו בידי איציק קון, מנכ"ל חברת אינטרמריטיים. יש לציין שמדובר בהערכות בלבד ובחברת אינטרמריטיים בחרו שלא להתייחס לנושא זה.

חברת הספנות צ'יינה-שיפינג ממוקמת כיום במקום השמיני בדירוג המובילים הימיים הגדולים בעולם. לרשותה עומד צי של 111 אניות מכולה המציעות קיבולת כוללת של 290 אלף TEU. במהלך השנים הקרובות צפוייה החברה להצטייד ב- 29 אניות מכולה נוספות.

"הקמת הסוכנות המשותפת הינה", לדברי איציק קון מנכ"ל אינטרמריטיים, "צעד משמעותי נוסף לחיזוק אחיזתה של צ'יינה שיפינג בישראל".

