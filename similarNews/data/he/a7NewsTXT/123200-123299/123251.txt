

"ידוע שמח"ש אינה ממלאת את תפקידה כגוף חוקר ומעמיד לדין שוטרים וגם אינה יכולה למלאו", אומרת אורית סטרוק בראיון לערוץ 7, "אבל מצאנו דרכים להתמודד עם זה ואנו קוראים לציבור לא להרתע להגיש תלונות".

בתגובה לדו"ח מבקר המדינה שקבע כי מח"ש (המחלקה לחקירות שוטרים) מתפקדת באופן לקוי ובין היתר אינה פותחת בחקירות בעקבות תלונות המוגשות לה, אומרת אורית סטרוק רכזת ארגון זכויות האדם ביש"ע, כי המבקר עלה סוף סוף על מה שהיה ידוע מזה שנים.

"ידוע שמח"ש אינה ממלאת את תפקידה כגוף חוקר ומעמיד לדין שוטרים וגם אינה יכולה למלאו" אומרת סטרוק בראיון ליגאל שוק בערוץ 7 . למעשה מח"ש אמורה להיות הגוף המקביל למשטרת ישראל ולפרקליטות המדינה, וכמו שהמשטרה חוקרת את האזרחים, באותה מידה של 'רצינות אינטנסיביות ומקצועיות' אמורה מח"ש לחקור את השוטרים. "המשפט הזה מצליח לגרום לי לחייך", אומרת סטרוק "מח"ש בקושי חוקרים, חלק גדול מהתלונות הם סוגרים מבלי לפתוח בכלל בחקירה. הם מקבלים תלונה, קוראים ומחליטים שאינה ראויה לחקירה. פעמים רבות התגובה של מח"ש על תלונה היא: 'החלטנו שלא לפתוח בחקירה מטעמים של חוסר ענין לציבור'".

תשובה כזו קיבלה גם לאחר ששיגרה למח"ש תמונות שהוצגו בפני ועדת החוקה, וחברי הכנסת שצפו בהן הזדעזעו, והורו לה להתלונן למח"ש ולהוסיף לתלונה את התמונה. "רואים שם שוטר שאחרי שכבר עוצר את המפגין ואוזק אותו, והאיש אינו יכול לעשות יותר דבר, הוא שולח את ידו לשערותיו ומושך חזק בשערות, בלי סיבה. בועדה אמרו לי להעביר את הקלטת למח"ש. העברתי והתשובה שקיבלתי היא ש'אינם רואים ענין לפתוח בחקירה מחוסר ענין לציבור'".

היא מציינת כי חוקרי מח"ש אינם מתאמצים בחקירותיהם ובין היתר "מגלים קושי" להגיע לעדים נוספים. למשל, בפרשה של המפגין עקיבא ויתקין ששוטרים הכניסו יד לאפו, והובא לאחר מכן למשטרת רמת גן, שם הוכה בשנית, "בהכאה זו היו נוכחים כ 70 איש שהיו עצורים באותו זמן וראו את שהתרחש. מח"ש 'משום מה' חקרה רק את 4 העדים שהבאנו פיזית למשרדיה, ולא עשתה מאמץ להגיע לעוד כ 70 איש שהיו בחדר, ואפילו לא טרחה לשאול את העדים שכן הובאו למשרדיה, אם זוכרים מי עוד היה איתם במקום האירוע".

סטרוק אומרת כי יש מידה של אמת בתגובת מח"ש כי 'תלונות רבות נגנזות כיון שהמתלוננים לא משתפים פעולה עם חקירות מח"ש'. "חלק מהמתלוננים חוששים לשתף פעולה, והם לא טועים משום שיש חבירה מאד לא הוגנת בין מח"ש למשטרה. הרבה פעמים אדם שמתלונן נגד שוטר, מוצא עצמו מהר מאד במצב ששוטר מתלונן נגדו בחזרה. לכן אנשים חוששים לשתף פעולה. אני ממליצה לאלו שחוששים, להתלונן דרכנו כי אנחנו מעניקים למתלונן ליווי משפטי צמוד ודואגים שזה לא יקרה. מאידך זו לא סיבה לכך שמח"ש לא תחקור. למשל, זהותו של אותו עצור שהשוטר משך בשערותיו אינה ידועה, כי פניו אינן ברורות, אך יודעים מי הוא השוטר ואם שוטר עשה זאת הוא ביצע עבירה פלילית שעליה הוא צריך לתת את הדין, בלי שום קשר לאדם שבו פגע".

סטרוק אומרת כי התפקוד הלקוי של מח"ש אינו חידוש ולמרות שהקימו את המחלקה כדי שהמשטרה לא תחקור את עצמה, 'חוקרי מח"ש באים מהמשטרה וחוזרים אליה' ואת זה מציין המבקר בדו"ח. עובדה זו לדבריה היא הכשל הראשוני. יתירה מכך היא מדגישה, "יש חוקרים שהיום משרתים כחוקרים במח"ש ולפני כחמש שש שנים היו ידועים כשוטרים אלימים שנגדם הוגשו תביעות במח"ש. למשל, עומרי בן מאיר היה שוטר אלים וצבר 10 תיקי מח"ש נגד עצמו, עכשיו הוא חוקר שם, ומה אפשר לצפות במצב כזה?"

למרות שמח"ש כושלת, מוסיפה סטרוק "מצאנו דרכים להתמודד עם זה ואנו קוראים לציבור לא להרתע להגיש תלונות, ולהעזר בליווי צמוד של עורך דין מטעמנו. עורך הדין 'יושב למח"ש על הזנב' ודואג שכל תלונה תטופל כמו שצריך".

במקביל נפתחו לדבריה שני אפיקים נוספים: אפיק תביעות אזרחיות ש'הוכיח עצמו כאפיק מוצלח' ואפיק של קובלנות פליליות שבו האזרח הוא שמתלונן נגד השוטר ולא המדינה.

להאזנה לראיון
