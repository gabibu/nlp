

חברת צים סיימה את המחצית הראשונה של שנת 2005 ברווח נקי של 94 מיליון דולר, לעומת רווח של כ 76 מיליון דולר בתקופה זו אשתקד; החברה לישראל, אליה שייכת צים, סיימה תקופה זו ברווח 806 מליון ש"ח

חברת "צים שרותי ספנות משולבים" סיימה את המחצית הראשונה של 2005 ברווח נקי של 94 מיליון דולר, לעומת רווח של כ- 76 מיליון דולר בתקופה המקבילה אשתקד; החברה לישראל, אליה משתייכת חברת צים, סיימה את מחצית 2005 ברווח של 806 מליון ש"ח, כך טוענת חברת צים בדיווח של אתר הספנות "port2port".

השבוע פורסמו תוצאות הפעילות הכלכלית של חברת צים, המשתייכת לקבוצת החברה לישראל. עפ"י הנתונים, סיימה חברת צים שרותי ספנות משולבים את ששת חודשי 2005 ברווח של כ- 94 מיליון דולר, לעומת רווח של כ- 76 מיליון דולר בתקופה המקבילה אשתקד. הרווח כלל הכנסה חד פעמית של כ- 31 מליון דולר. את הרבעון השני סיימה צים ברווח נקי של 29 מליון דולר, לעומת 59 מליון דולר אשתקד (כלל הכנסה חד פעמית של 38 מליון דולר).

יוסי רוזן, מנכ"ל החברה לישראל, טען כי הרווחיות של חברת צים באה על רקע עליית מחירי הדלק, אשר נסקו בתקופת הדוח בשיעור של 23% וב- 34% ברבעון השני, לעומת התקופות המקבילות אשתקד.

מהדו"ח עולה שהכנסות צים מהפלגות ומשירותים נלווים הסתכמו במחצית 2005 בסכום של כ  1.392 מיליארד דולר לעומת סך של כ  1.143 מיליארד דולר בתקופה המקבילה אשתקד - גידול של כ  21%. "השיפור ברווחיות הושג למרות העובדה שהוצאות דמי החכירה גדלו בתקופת הדו"ח בשיעור של כ- 43% ומחירי הדלק עלו בשיעור של כ- 23% בהשוואה לתקופה המקבילה אשתקד", אמר רוזן.

רוזן ציין שהגידול במחזור המכירות של צים במחצית 2005 נבע מעליה במחיר ההובלה הממוצע למכולה בכ- 16% ועליה של כ- 6% בכמות המובלת, בהשוואה לתקופה המקבילה אשתקד. ברבעון השני חלה עליה במחיר ההובלה הממוצע למכולה בשיעור של כ- 16% ועליה של כ- 9% בכמות המובלת, בהשוואה לרבעון המקביל אשתקד.

עוד עולה מהדו"ח שכמות המכולות המובלות בששת חודשי 2005 הסתכמו בכ- 1.034 מליון מכולות מכולות לעומת כ- 972 אלפי מכולות בתקופה המקבילה אשתקד. ברבעון השני הסתכמה כמות המכולות המובלות לכ- 545 אלפי מכולות לעומת כ- 501 אלפי מכולות ברבעון המקביל אשתקד.

יש לציין שברבעון הראשון של 2005 מכרה צים 3 אניות מכולה בתמורה לסך של כ- 111 מליון דולר. רווח ההון שנוצר לצים, לאחר מס, הסתכם בסך של כ- 31 מליון דולר. האניות נחכרו בחכירת גוף ע"י צים לתקופות של 5- 6 שנים.
