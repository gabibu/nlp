

סיעת דגל התורה פתחה במגעים עם ש"ס, כדי לרוץ יחד בבחירות הבאות. "כל עוד יעקב ליצמן עומד בראשות אגודת ישראל, אין כל סיכוי שנלך איתם" אומרים ב"דגל". בש"ס וב"אגודת ישראל" מטילים ספק בהצלחת המשא ומתן

היחסים בין המפלגות החרדיות, אגודת ישראל ודגל התורה, מצויים בשפל המדרגה. מאז נפרדו דרכם, על-רקע שאלת הכניסה לקואליציה, מעמיק השסע ומחריף. כזכור, עם פרישת המפד"ל מהממשלה, הורה הרב אלישיב, מנהיג הזרם הליטאי של היהדות החרדית, שייצוגם בכנסת הוא על-ידי דגל התורה, להיכנס לקואליציה לתקופת ניסיון של שלושה חודשים ללא קבלת תפקידים. האדמו"ר מגור, הנחשב למנהיג הזרם החסידי הבולט ביותר, הורה ליו"ר סיעתו, ח"כ יעקב ליצמן, להיכנס לממשלה ולקחת את תפקיד יו"ר ועדת הכספים. בדגל התורה זעמו על ההחלטה המנוגדת לפסיקת רבם והחליטו להתפצל.

יהדות התורה הפכה ל-2 סיעות: דגל התורה ואגודת ישראל. העלאת אחוז החסימה, מעמידה בספק רב את שאלת יכולתה של דגל התורה להיכנס לכנסת בבחירות הקרובות. כיום, מיוצגת הסיעה על-ידי 2 מנדטים, ואחר העלאת אחוז החסימה אין די בכך.

כבר לפני מספר חודשים העלה חבר הכנסת משה גפני את האפשרות שדגל התורה תחבור לש"ס. הוא אף ניפגש בעניין עם יו"ר ש"ס, אלי ישי, שכלל לא שלל את המהלך. גפני הסביר, כי מדובר בגישושים בלבד, וכי מערכת הבחירות ממילא מרוחקת. כעת כשנראה כי מערכת הבחירות קרובה, חזרו המגעים והפכו ממשיים יותר.

בדגל התורה אומרים, כי כל עוד יעקב ליצמן עומד בראשות אגודת ישראל, אין כל סיכוי שיצטרפו אליהם לרשימה משותפת. גורם בכיר בדגל התורה אומר, כי "הקרע בינינו לליצמן הוא כה חמור, שלא ניתן לאחותו. למרות שהחיבור בינינו לאגודת ישראל הוא הרבה יותר טבעי, מאשר החיבור עם ש"ס, אנחנו נעדיף לרוץ עם הספרדים מאשר עם ליצמן".

בדגל התורה אומרים, כי לא החשש מאי עבירת אחוז החסימה הוא המניע למהלך, אלא הגדלת הכוח של הציבור החרדי למפלגה גדולה ומשמעותית. "אם כבר למישהו יש בעיה לעבור את אחוז החסימה, זה לאגודת ישראל לא לנו", אומר גורם בדגל התורה, "הגידול הטבעי שלנו מוכח. ניתן אפילו לראות זאת בסקרי T.G.I, שהעיתון שלנו 'יתד נאמן' עובר בזמן האחרון בתפוצתו את העיתון של אגודת ישראל 'המודיע'".

באגודת ישראל לא מתרגשים. גורמים במפלגה אומרים, כי המהלך של דגל התורה נועד להלחיץ את אגודת ישראל ולהעלות את מחירם במשא-ומתן בין שתי המפלגות לפני הבחירות. לדברי אותם גורמים, המניע למהלך הוא שינוי יחסי הכוחות הפנים מפלגתיים. במקום שלאגודת ישראל יהיו 3 ח"כים ולדגל התורה - 2, כמו המצב כיום, רוצים דגל להפוך את המצב לטובתם: 3 ח"כים להם, ו-2 לאגודה.

חבר הכנסת לשעבר, ישראל אייכלר מאגודת ישראל, אומר כי לדעתו על כל הסיעות החרדיות להתאחד. לדבריו, "מה ששרון עשה לציונות הדתית יכול לקרות גם לנו החרדים. רק גוש גדול של מנדטים יכול לחסום אותו". אייכלר אומר, כי החל לפעול בנושא ופתח במגעים עם יו"ר ש"ס ועם בכירים בדגל התורה. להערכתו של אייכלר, אגודת ישראל יכולה לעבור את אחוז החסימה, במידה ותאלץ לרוץ לבד, אם כי לדעתו כמעט בטוח שזה לא יקרה. "בסוף דגל ואגודה ירוצו שוב יחד", אמר.

בש"ס אומרים כי הם תומכים במהלך. בתנועה אומרים, כי איחוד כוחות חרדיים הוא צעד מבורך שייטיב את מצבו של הציבור החרדי בארץ. עם זאת גורם בכיר בש"ס מעריך, כי האיחוד בסופו של דבר לא יצא לפועל. "דגל התורה משחקת משחק רק כדי לאיים על אגודת ישראל. לא יהיה שום איחוד בין ש"ס לדגל התורה".

באגודת ישראל אומרים, כי קיימת סבירות גבוהה מאוד שליצמן כלל לא ירוץ לכנסת בקדנציה נוספת, "והדבר יפתח בחזרה את הדלת בפני דגל התורה להצטרף ולהקים את 'יהדות התורה' מחדש.

בראיון לערוץ 7 התייחס יו"ר ש"ס ח"כ אלי ישי להצעת יו"ר האיחוד הלאומי ח"כ בני אלון ל"גוש דתי ימני עם פתק אחד" ואמר כי הוא מקווה שיהיה איחוד אבל "אנחנו מכירים את הבעיות סביב הנושא. אם יהיה אפשר לגבש את כולם ביחד וללכת לדאוג שהפוטנציאל והאפשרויות לקבל 35 מנדטים, הרי שחובה לבדוק את הענין ולעשות מאמץ. אם אכן תהיה רשימה ונתגבר על כל המכשולים שיש, ו'כל הרבנים והגזרות הדתיות והחרדיות כאחד יתאחדו, הדבר יהיה חשוב, ואם יהיה בר ביצוע נשמח על כך. צריך לשאול את גדולי התורה ואם הם יאפשרו זה יהיה דבר עצום ואז נצא לדרך. אם כולם יסכימו להתאחד, אמליץ לרב עובדיה לעשות זאת".
