

אמש (ה') התקיים מעמד סיום לימוד ה-23 לסדרי הרמב"ם. יהודים מכל רחבי העולם השתתפו בלימוד שכלל בתוכו 3 פרקים ביום.

בעיר טבריה התקיים אמש מעמד סיום לימוד ה-23 לסדרי הרמב"ם. המעמד אורגן על קברו של הרמב"ם ע"י צעירי-אגודת -חב"ד ובית חב"ד בטבריה.

רבנים כיבדו את המעמד, ביניהם הרב מרדכי ביסטריצקי- רב קהילת חב"ד בצפת והרב מנחם-מענדל גלוכובסקי - סגן מזכיר בית דין רבני חב"ד.
המעמד נפתח באמירת פרקי תהילים ובלימוד ההלכות של הפרק האחרון בספר "היד החזקה" לרמב"ם   הלכות מלכים. מיד לאחר הסיום נפתח המחזור החדש, ה-24, בלימוד הרמב"ם. לאחר מכן התקיימה סעודת המצווה באולמי 'החוף השקט'.

בחב"ד מציינים מאז תיקן הרבי מילובאביץ' את התקנה ללימוד הרמב"ם, הצטרפו גדולי ישראל לקריאה ועודדו את המוני בית ישראל ללמוד את הפרקים. אשתקד התפרסמה קריאה של רבני ישיבות ההסדר לתלמידיהם להצטרף ללימוד הרמב"ם היומי, וציבור לומדי הרמב"ם היומי גדל עוד.

נזכיר כי השנה מציינים את שנת ה-800 לפטירת הרמב"ם. אמש עלו עוד המונים לקברו, כפי שנהוג לעלות לקברי צדיקים בערב ראש-חודש בכלל ובערב ראש-חודש אלול בפרט.

לרגל תחילת המחזור החדש, הנפיק מטה הרמב"ם היומי שע"י מרכז צעירי אגודת חב"ד - לוח 'מורה שיעור' ללימוד היומי. הלוחות יופיעו כעלון אישי וכמו-כן בפורמט לוח תלייה לבתי הכנסת.
