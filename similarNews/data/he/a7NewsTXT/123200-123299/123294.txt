

פרופסור אוריאל רייכמן, ממקימי מפלגת 'שינוי' קורא בגלוי לראש הממשלה אריאל שרון להתייצב בראש מפלגת מרכז גדולה, שבתוכה תשתלב גם מפלגתו "שינוי". נשיא המרכז הבינתחומי בהרצליה אמר השבוע שהוא מציע לשרון את המקום הראשון ברשימה. ללפיד הוא משריין את המקום השני. יושב ראש הנשיאות ומועצת שינוי, ביקש להדגיש שזו "דעתו הפרטית".

רייכמן, אבי שיטת הבחירה הישירה לראשות הממשלה מסביר כי "הליכוד כבר לא המפלגה שלו ועליו לעזוב אותה. גם אם שרון יזכה בראשות המפלגה, רוב נציגיה בכנסת יחלקו עליו, ולפי השיטה הקיימת יש אפשרות שהם לא ימליצו בפני הנשיא להטיל עליו להרכיב את הממשלה".

פרופ' רייכמן ממליץ לשרון לוותר, גם על המותג "ליכוד", וגם על רוב חברי הכנסת של המפלגה, ומבטיח למצוא בנקל יסודות לתוכנית פעולה משותפת לשרון ולשינוי. הוא מאיץ בשרון לתמוך בהקדמת הבחירות למועד קרוב ככל האפשר, שכן מערכת בחירות ממושכת מקצינה עמדות, אינה מאפשרת לפתוח במה שהוא מכנה 'בהידברות עם הצד הפלשתיני', ודוחה את קידומן של רפורמות חיוניות בחינוך, בכלכלה ובמינהל הציבורי.

רייכמן תקף באחרונה בחריפות את התנהלותה הפנימית של מפלגתו. במכתב שהפיץ באחרונה בין חברי המועצה, הוא כותב: "הרצון לשלוט באופן ריכוזי במפלגה מגיע לממדים המסכנים את מהותה של שינוי כמפלגה דמוקרטית", כתב היו"ר, "לכאורה היה מקום לעודד הצטרפותם של כוחות חדשים, אך נעשה הכל כדי להקשות על המצטרפים... בין חברי המועצה יש 'נציגויות משפחתיות'... לחברי ועדת הביקורת אין זכות לצלם את ספרי החשבונות של המפלגה, ונעשה ניסיון לשלוט על החלטות נשיאות המועצה על ידי הפעלת בית דין פוליטי. הסגירות הזאת לא תועיל לשינוי לטווח הארוך שכן היא תמנע זרימת כישרונות ורעיונות חדשים לתוך התנועה".

ואולם, למרות הביקורת רייכמן איננו מתכוון לשום משמעות מעשית. הוא הודה כי התחייב בפני ראש המפלגה טומי לפיד שאם יחליט להתמודד בבחירות הקרובות על ראשות שינוי הוא לא יתייצב נגדו ואף יתמוך בו. לדבריו, בשנה האחרונה התחזקה אצלו הנטייה "להישאר במרכז הבינתחומי ולא ללכת לפוליטיקה".

עם זאת, הוא מאמין ש"רק בהנהגתו של שרון יש לשינוי סיכוי להשפיע על עתידה של המדינה והחברה".


