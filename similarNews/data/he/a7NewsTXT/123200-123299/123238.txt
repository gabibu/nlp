

במקביל לפתיחת שנת הלימודים בישראל, נפתחת בימים אלה שנת הלימודים בעולם היהודי. על פי נתוני הסוכנות היהודית, השנה חל גידול משמעותי במספר התלמידים הנרשמים לבתי ספר יהודיים בעולם.

מספר התלמידים שיתחילו בשבוע הבא את שנת הלימודים בבתי הספר היהודיים עומד על כחצי מיליון נפש.

כתבנו קובי פינקלר מוסר שכ- 450,000 תלמידים ילמדו השנה בבתי הספר היהודיים בצפון אמריקה "זהו גידול של כ- 10% בהשוואה לתקופה המקבילה אשתקד " אומרים נציגי הסוכנות .מחצית מבין התלמידים ילמדו בבתי ספר יומיים ומחציתם בבתי ספר משלימים (כגון בית ספר יום א' או בבתי כנסת וכד').

למעלה מ- 35,000 תלמידים נוספים ילמדו השנה בבתי ספר יהודיים באירופה (מהם כ- 28,000 בצרפת); וכ- 18,300 תלמידים נוספים ילמדו במדינות ברה"מ לשעבר. 10,000 מבין התלמידים בחבר המדינות ילמדו במסגרת פרויקט חפציבה, המופעל ע"י הסוכנות היהודית ומשרד החינוך, 6000 בבתי ספר יהודיים אחרים ו- 2,300 בבתי ספר יום א'.

השנה גם יחול גידול של כ- 7% במספר התלמידים הנרשמים לבתי ספר יהודיים בדרום אמריקה ובצרפת. בסוכנות היהודית מעריכים כי הגידול במדינות אלו נובע, בין היתר, מהפעלת פרויקט 'חיל' של הסוכנות היהודית ומשרד החינוך. הפרויקט מעניק מלגות לימודים לתלמידים בעלי רקע סוציו אקונומי נמוך ועוסק בהטמעת לימודי ישראל בתכניות הלימודים.

יו"ר הסוכנות היהודית, זאב בילסקי, אומר כי השנה מתכוונת הסוכנות היהודית לפעול להעמקת הקשר בין הדור הצעיר לבין מדינת ישראל. במסגרת זו אנו מתכננים להגדיל את החלק שמוקדש לישראל במערכות החינוך ברחבי העולם היהודי ובתוך כך להביא עשרות אלפי צעירים מהקהילות לביקור ושהות בישראל החל מכמה ימים ועד שנה.

ואיך מתבצע הקשר עם ישראל? באמצעות כ- 200 מורים ישראלים שיעסקו בהוראת העברית ובלימודי יהדות וציונות וכן באמצעות כ- 400 שליחים צעירים מישראל שיתנדבו בבתי הספר היהודיים בחו"ל.

בית-ספר יהודי חדש במוגילב
לראשונה ב-70 השנים האחרונות, מוגילוב חוגגת פתיחת בית-ספר יהודי. הילדים יוכלו ליהנות מלימודי יהדות בביה"ס, שיפעל כחלק מרשת "אור-אבנר" שסניפיה פרוסות ברחבי מדינות בריה"מ לשעבר. כך מדווח איגוד הקהילות היהודיות במדינות חבר העמים.

בתחילת דרכו ישוכן בית-הספר בתוך בנין בי"ס פרטי. הבניין המפואר מאובזר בכל הציוד הדרוש לבי"ס מודרני בו נלמדים כל מקצועות היסוד.

כאן יקבלו הילדים 3 ארוחות כשרות ביום הישר ממטבח בית-הספר שהוכשר במיוחד למטרה זו. הם יוכלו ליטול חלק בפעילות החוגים ולקבל עזרה ממוריהם בשעות שאחרי הלימודים.

הקהילה היהודית של מוגילב הדותה לקרן "אור אבנר" ולנשיאה מר לוי לבייב, על תמיכתם בביה"ס החדש.
