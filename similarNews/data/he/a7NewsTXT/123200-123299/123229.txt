

השר עזרא ביקר ביחידה המרכזית של משטרת מחוז תל אביב, ואמר כי יבחן ביצוע מעצר מנהלי על בסיס מידע מודיעיני על סיכון חיים. פעילי ימין אומרים בתגובה כי אין שום דבר חדש בדבריו.

השר לביטחון הפנים, גדעון עזרא, ביקר היום ביחידה המרכזית של משטרת מחוז תל אביב בלווית מפקד המחוז, ניצב דוד צור, ראש המטה המבצעי ניצב יוחנן דנינו ומפקד הימ"ר נצ"מ דני אבימאיר.
במהלך הביקור סייר עזרא במתקני היחידה, נפגש עם הקצינים וקיבל סקירות על פעילות היחידה בדגש על הטיפול בארגוני הפשיעה, פעילותם והמאבקים ביניהם.

השר עזרא שיבח את העשייה המקצועית והנחושה של ימ"ר ת"א, וסיכם כי קיים צורך בקידום מהיר של התוכנית הלאומית להגנה על עדים, כמו גם חיזוק מערך המודיעין במכלול תחומיו, ואף הודיע על כוונתו לבחון ביצוע מעצרים מנהליים באותם מקרים דחופים בהם התשתית המודיעינית מעידה על כוונות פגיעה בנפש וסיכון חיי אדם, מעצר שיסכל לדבריו את הכוונה מבעוד מועד.
פעילי ימין מציינים כי אין שום חידוש בדבריו של עזרא.
