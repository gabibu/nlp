

אריאל שרון שלח הערב מכתב לנשיא ארה"ב, ג'ורג' וו. בוש, ובו הביע תנחומים בשם ממשלת ישראל על האסון הנורא שפקד את העם האמריקאי.

שרון הציע לנשיא בוש עזרה רפואית מקיפה ודחופה בעקבות אסון הטבע. מכתבו של ראש הממשלה ובו כלולה ההצעה לעזרה רפואית מקיפה נשלחה לאחר ששר הבריאות, דני נווה ושר הביטחון, שאול מופז, קיימו בדיקות התכנות להגשת עזרה רפואית הכוללת שיגור צוותי רפואה של מאות אנשים, ציוד רפואי רב, תרופות וציוד נוסף נדרש.

נשיא ונצואלה, הוגו צ'אווז, גם הציע היום לסייע לנפגעי ההוריקן אך ביקר את הממשל בארה''ב על תגובתו לאסון. צ'אווז מיקד את הביקורת כלפי הנשיא בוש וקרא לו "מלך החופשות", בעקבות שהייתו בחווה בטקסס בזמן פגיעת ההוריקן.

כתוצאה מהסופת ההוריקן ניספו מאות אנשים בעיר, ואולי אף אלפים. כך אמר ראש עיריית ניו אורלינס, ריי נגין. אלפי חיילים של צבא ארצות-הברית ומשמר החופים ממשיכים בשעה זו לחלץ תושבים שנתקעו על גגות הבתים בעיר, ולנסות ולעצור את מעשי הביזה ברחובות הנטושים.

נשיאי ארצות הברית לשעבר, ג'ורג' בוש (האב) וביל קלינטון הודיעו כי יתגייסו למבצע איסוף תרומות למען נפגעי אסון ההוריקן "קתרינה".

גורמים בממשלת ארה"ב הכריזו על מצב חירום בריאותי. משלוחים של מזון, תרופות ומים הועברו לתושבי האזורים שנפגעו. כמו כן, הומלץ לתושבים לנקוט באמצעי הזהירות כדי למנוע התפרצות מגפות באזור.
