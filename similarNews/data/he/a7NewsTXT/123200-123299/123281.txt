

חברת מטענים נהר הירדן, JCT - Jordan Cargo Terminal , פתחה לפני ימים אחדים מסוף מטענים חדש במעבר הגבול נהר הירדן; בעתיד יצוא מטענים מירדן דרך נמל חיפה

אתר הספנות "port2port" מדווח כי המסוף החל לפעול לאחר שאיתן רוב, מנהל רשות המסים בישראל, חתם על רשיון לחברת מכשירי מדידה וסריקה בינלאומיים (1994) בע"מ, להפעיל מחסן מסוף מטענים, כהגדרתו בפקודת ותקנות המכס, בעורף מעבר הגבול.

יוסי בן טוב, מנכ"ל המסוף, מסר שהמחסן החדש מציע שירותי שינוע ואחסון למטענים בשטעון, הן מנמל חיפה לירדן והן מירדן לנמל חיפה, וכן למטעני יצוא. כמו כן מוצעים שרותי ריקון ופיצול מכולות וסידור מטענים המיועדים ליצוא לירדן על גבי משטחים, כחלק מתהליך השטעון. "בחברת JCT מתכוונים בהמשך גם לטפל במטעני יבוא לתוך מדינת ישראל, טרם שחרורם במכס", הוסיף בן טוב.

השירות במסוף כולל פריקה, העמסה ואחסנת מכולות ומשטחים וכן את העברת המטענים שהגיעו מירדן מתוך מעבר הגבול למסוף המטענים וכן בכיוון ההפוך: העברת מטענים מהמסוף לתוך מעבר הגבול לצורך העברתם אל המשאיות הירדניות. ניהול פעילות אחסנת המטענים ממוחשב במלואו, כולל קישוריות מאובטחת למחשב המכס המרכזי בירושלים, למנהלי בית-המכס במעבר גבול נהר הירדן ולעמילי המכס.

עוד נמסר כי במסוף המטענים ציוד שינוע רב ומגוון לרבות מלגזות מכולות וציוד כבר, מלגזות לשינוע משטחים, גוררי עגלות מכולות (תגי נמל) עגלות מכוללות ועגלות משטחים. המסוף מאובטח ופעל 24 שעות ביממה (באמצעות תאורת היצף בלילה) מערכת טלוויזיה במעגל סגור, מערכת אזעקה משוכללת, קשר למוקד "רואה" וצוות התערבות חמוש למקרה הצורך.

בצמוד, פועל גם מחסן מטענים חופשי, המיועד למטענים אחרי שחרורם במכס, בקונסולידציה לפני יצוא ולשרות לקוחות באזור, המעוניינים בשרותי מחסן חדשי, ממוחשב ומאובטח, לחומרי גלם וסחורות מכל סוג שהוא. שתי סככות אחסון סגורות בשטח כ-2,000 מ"ר נמצאות בתהליך הקמה במסוף.

יובל פיורקו, מנכ"ל לשכת המסחר ישראל ירדן, ציין שהם מקדמים בברכה כל יוזמה שמקדמת ומחזקת את הקשרים הכלכליים בין המדינות. "ובפרט, כל יוזמה שמשדרגת את יכולות הטיפול במכולות ובסחורות במעבר הגבול נהר הירדן, היא ברכה גדולה", הוסיף.

השבוע התקיימה פגישה בין הנהלת המסוף לעמוס עוזני - מנכ"ל חברת נמל חיפה ונציגים נוספים מהנמל מתוך מטרה לקדם את יצוא המטענים מירדן דרך נמל חיפה. "בחברת מטענים נהר הירדן רואים בהפעלת המסוף החדש מכשיר שיענה על הגידול הצפוי בסחר הירדני דרך נמל חיפה", אמר יוסי בן טוב.

בנמל חיפה רואים חשיבות רבה בקידום הסחר הירדני דרך נמל חיפה. לפני ימים אחדים נערך ברבת-עמון כנס ייחודי שהפגיש בין הנהלת נמל חיפה וגורמי לוגיסטיקה מרכזיים מישראל לבין תעשיינים וסוחרים ירדנים ונציגי חברות לוגיסטיקה ירדנים.

עמוס עוזני , מנהל חברת הנמל ציין כי "השיתוף פעולה בנינו לבין הירדנים ודרכם אל עבר השוק המזרחי להם, מהווה עבורנו כנמל ועבור מדינת ישראל יעד כלכלי אסטרטגי. אנו צופים שהמאמצים שהשקענו בביקור בעקבה ובעמן יחד עם מאמצים של גורמים נוספים בסופו של תהליך ובהקדם ישכנעו את הירדנים שאין כל הגיון להוביל סחורה מארה"ב ואירופה מסביב דרך התעלה לעקבה ומשם צפונה לעמן ואירביד. הדרך הזאת נמשכת כ- 5 ימים ואילו הדרך מחיפה למעבר הגבול בבית שאן פחות משעה ומחצה" , מסכם המנכ"ל.

מנכ"ל ארגון יצואני הטקסטיל הירדני, אמר בכנס שהיקף הסחר הירדני עומד לגדול פי 3-4 עד שנת 2008 וזאת בהסתמך על הקו המסתמן בסחר מול מערב אירופה ובמסגרת הסכם הסחר שיש להם מול ארה"ב. המשמעות מבחינת ישראל היא שאם כיום עוברים כ-250 מכולות ירדניות לשבוע, דרך נמל חיפה, הרי שזה צפוי לגדול לרמה של 600-800 מכולות לשבוע.
