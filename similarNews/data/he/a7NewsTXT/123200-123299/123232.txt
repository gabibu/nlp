

ח"כ צבי הנדל מהאיחוד הלאומי אומר כי הוא שותף להתארגנות להקמת גוש קטיף מחדש במתחם שבין אשדוד לאשקלון: "ננסה לנצל את המומנטום העצום של קידוש השם הגדול שהיה בעמידת המתיישבים בזמן הגירוש כדי להקים מחדש"

ח"כ צבי הנדל מהאיחוד הלאומי אומר כי הוא שותף להתארגנות להקמת גוש קטיף מחדש במתחם שבין אשדוד לאשקלון, אזור הדומה באופיו הגיאוגרפי לזה של גוש קטיף בדיונות החול שלו ולכן יש בו כדי 'להרגיע מעט את הנפש של אלו שחיו 30 שנה באזור כזה'.

יותר מכך, אומר הנדל, בכך טמונה אפשרות להקרין עוצמה אמונית כלפי הילדים, הנוער והמבוגרים באשדוד ואשקלון. מדובר בכר נרחב של פעולה. אפשר להקים באזור את כל גוש קטיף בהתאמה לאופיו של כל ישוב והרווח הגדול יהיה בחיבור לעם בדומה לזה של הגרעינים התורניים בשנים האחרונות. "ניתן יהיה להקים גרעין ענק בין שתי ערים חשובות ובכך להשפיע ולהתחבר לעם בצורה שלתושבי גוש קטיף לא היתה עדיין הזדמנות כמוה".

בראיון ליגאל שוק בערוץ 7 אומר הנדל כי ההיערכות למהלך נעשית למרות שהממשלה מנסה לתקוע תריז "לממשלה לא היה כל כך אכפת אם היתה מצליחה לפורר אותנו לכל עבר או במקרה האחר להחביא אותנו במקום כלשהו בנגב. ההתארגנות שאני מאמין בה ומנסה לארגן עם חברים נוספים, היא לנצל את המומנטום העצום של קידוש השם הגדול שהיה בעמידת המתיישבים בזמן הגירוש והאהדה שאנו זוכים בציבור, כדי להקים את גוש קטיף מחדש."

המגורשים לדבריו מצויים לפי שעה בשלב "הטרום זמני" שבו הם עדיין מטולטלים ממלון למלון כשהשאיפה היא להגיע לשלב הזמני למגורים ב"חארטוילה" או בקרוואן בקהילות, וזאת למשך כשנה שנתיים עד להקמת ישובי קבע. צריך לדבריו להזהר מליפול ב'פח הקטן' של הנסיון להעביר משפחות לקיבוץ זה או אחר ובכך לפורר את הגוש.

הנדל מגורש בעצמו, אומר כי התחושה הקשה ביותר היא של ההשפלה. "הרגשנו ואנו יודעים שעשינו שליחות חשובה בגוש קטיף, עבור עם ישראל, ופתאום באה המדינה ויורקת בפרצוף. לא רק ברמה הערכית של עקירת ישובים ובצורה מעוררת חלחלה, אלא בעיקר בפרטים הקטנים. במקום שבשיא וחבר מרעיו' היו דואגים לפרטים הקטנים, היו מבינים שאנחנו רוצים לשמר קהילות ומאמינים לנו כשאמרנו שאנחנו רוצים לשמר אותן אם חלילה יהיה גירוש, הם תכננו לתת כסף לשלוח אנשים לשכור דירות וזהו. 'פתאום הם קלטו שזה לא כך ו 90 אחוז מגוש קטיף, כל הישובים, רוצים לשמר את הקהילות . לכן התחילו להציע פטנטים של שהייה במסדרונות בתי מלון בשיא העונה כשאנשים מסתובבים בבגדי ים ומבלים את חופשותיהם, ופתאום מגיעים לבתי המלון עקורים".

לעומת התחושה הקשה מצד הממשלה ומנהלת סל"ע, עם ישראל מתקן את התחושה הזאת ו'בענק', אומר הנדל. "אין מילים בפי לתאר את האהבה האדירה שעוטפים אותנו את החיבוק העצום שאנו מקבלים בכל מקום ומקום, בצפון, במרכז, בדרום דתיים ושאינם. הכיפות הסרוגות מובילים אבל גם חרדים וגם לא דתיים. כולם מטים כתף כולל אנשים עשירים מאד שבודקים אפשרויות לסייע בתעסוקה כיון שהם רואים שמאות משפחות נותרו ללא פרנסה. הדבר מעלה תחושה כל כך טובה שאני לפעמים אפילו חש מבוכה לנוכח הרצון העז לעזור. זה מחפה במעט על הטראומה לנוכח מעשיה של ממשלה והמינהלת 'שאין לי אפשרות להסביר איך הצליחו לבוא לידי חוסר מעש כזה אולי מחוסר יכולת, אולי מתוך רשעות'".

הנדל המתגורר כיום ב"כוך" במלון שערי ירושלים, אומר: "אני מנחם את עצמי שדורות על דורות, אלפיים שנה התפללו אבות אבותינו להגיע לשערי ירושלים, והנה אנחנו זכינו...".

להאזנה לראיון
