

ישראל כמעט שאינה אוכפת את החוק לגבי בניה פלשתינית בלתי חוקית ביו"ש. כך עולה מדו"ח מבקר המדינה שפורסם אתמול, ואשר קובע כי המדינה לא התייחסה לכ 55% - 91% מהבניה הפלשתינית הבלתי חוקית.

כתבתנו רותי אברהם מוסרת כי המבקר מציין שנתונים אלו מתייחסים רק לבניה בלתי חוקית שידועה למינהל. בדו"ח נמסר עוד כי בשנת 04 בנו הפלשתינים באופן בלתי חוקי ב 403 אתרים אך שיעור האכיפה לגבי בניה זו הגיע ל 41% בלבד.

בדו"ח מובא סיפורו של "קניון" שצמח מסככה בלתי חוקית, כדוגמא לטיפול לקוי של המינהל בבניה הפלשתינית הבלתי חוקית. "בשנת 93 הקים פלשתיני, שמאוחר יותר קיבל תעודת זהות ישראלית, סככה בלתי חוקית לממכר פירות בתחום האסור לבניה בשל מגבלות צבאיות ותכנוניות. ממסמך של יחידת הפיקוח מאוקטובר 96 עלה כי 'נגד הנ"ל נפתח תיק בב"ח ובתום ההליך הסטטוטורי קיבל צו הריסה מהועדה לפיקוח שלא מומש בגלל הקפאתו על ידי ראש המינהל דאז. דא עקא, אי ביצוע צו ההריסה גרם להמשך הבניה הבלתי חוקית של הנדון וכיום עומד במקום 'קניון' שלם, דוכנים לממכר סחורות וחממות, כל אלה ללא היתר.

חרף התראות היחידה לפיקוח במשך השנים 96   03 בענין הפעילות הבלתי חוקית באותו מתחם, ועל אף שהוצאו צוי הריסה כנגד המבנים הבלתי חוקיים במתחם האמור, במועד סיום הביקורת (פבר' 04) לא נמצאו מסמכים המצביעים על כך שהמינהל אכף את החוק וביצע את הריסת המתחם הבלתי חוקי".
