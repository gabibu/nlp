

ועדת חוקה חוק ומשפט של הכנסת קיבלה אתמול החלטה המתנגדת להחלטת הממשלה להרוס את בתי הכנסת בגוש קטיף.

"ועדת החוקה סבורה כי להרס בתי הכנסת תהיה השלכה שלילית מרחיקת לכת על סיכויי ההצלחה של המאבק נגד פגיעה בבתי כנסת ברחבי העולם", נכתב בהחלטת הוועדה.

ועדת החוקה חוק ומשפט קראה לממשלה לדון שוב בהחלטתה להרוס את בתי הכנסת בגוש קטיף ובצפון רצועת עזה לנוכח "הרגישות העצומה של הנושא".

יו"ר הוועדה, מיכאל איתן, שוחח עם נשיא המדינה, משה קצב, וביקש ממנו לפעול כדי למנוע את הריסת בתי הכנסת. הנשיא קצב השיב לח"כ איתן, שבניגוד לכל ההיבטים האחרים בתוכנית ההתנתקות שבהקשר להם הסמכויות מצויות בידי הממשלה והכנסת - עתיד בתי הכנסת צריך להיקבע על-פי ההלכה ובהתאם להמלצת הרבנות, שלא להורסם.

בדיון בוועדה השתתפו גם הרב הראשי של חיפה, שאר ישוב כהן, רבה הראשי של רחובות, שמחה הכהן קוק והרב יהודה בארי מבאר שבע. הרבנים הפצירו בחברי הוועדה להפעיל את השפעתם כדי למנוע את הריסת בתי הכנסת.
