

כוחות המשמר הלאומי של ארה"ב נכנסו לניו-אורלינס לנסות ולמנוע את האנרכיה הגוברת והביזה, ולחלץ גופות הצפות במי השיטפונות בעיר. 'ניו יורק טיימס' מדווח על מחסור במים ובמזון בקרב אלפי הלכודים

כוחות של המשמר הלאומי של ארה"ב נכנסו לניו-אורלינס בעוד פקידים מקומיים מנסים להיאבק למנוע את תחושות האנרכיה הגוברות והדיווחים על בוזזים חמושים וגופות הצפות במי השיטפונות בעיר. דיווחים אחרים בעיר מספרים ל'ניו יורק טיימס' על מחסור במים ובמזון בקרב אלפי התושבים הלכודים והנואשים.

מושלת מדינת לואיזיאנה, קת'לין בלנקו, אמרה כי מניין ההרוגים מסופת ההוריקן "קתרינה" שפקדה את האזור עלול להגיע ל"אלפים". זאת בהתבסס על דיווחים שקיבלה מרחבי המדינה. בתדריך עיתונאים משודר אמרה כי 12 אלף חיילי המשמר הלאומי יגיעו לאזור בימים הקרובים וכי ביקשה את הגעתם של 40 אלף חיילים בסך הכל.

הנשיא האמריקני בוש קיים במשך היום סידרת דיונים כלכלים, כדי לאמוד את היקף הנזקים לכלכלת ארה"ב לטווח קצר וארוך. הוא נועד עם נגיד הבנק המרכזי אלן גרינספן ואחר כך עם עוזריו הכלכליים, והחליט לבקש מהקונגרס סיוע חירום מיידי בסך עשרה מיליארד דולר.

לבקשת בוש, הסנאט אישר הלילה את תקציב סיוע לקורבנות ההוריקן, בסך 10.5 מיליארד דולרים. הקונגרס אמור לאשר את התקציב במהלך היום. לצורך זה יפסיקו חברי הקונגרס את פגרת הקיץ שלהם ויתכנסו לאישור הסיוע המיוחד.


ואולם יו"ר בית הנבחרים האמריקני, דניס האסטרט, טוען שזה לא הגיוני לשקם את העיר שהוכתה קשות על ידי ההוריקן "קתרינה". האסטרט אמר לעיתון "דיילי הראלד" בשיקגו: "זה לא הגיוני בעיני וזו שאלה שבהחלט אנחנו צריכים לשאול את עצמנו".

דבריו של האסטרט נאמרו על רקע בקשת הנשיא בוש לאשר תקציב בסך 10.5 מיליארד דולר לסיוע לקורבנות ההוריקן. הסנאט נענה אמש לבקשת בוש ואישר את התקציב.

במהלך היום אמורים חברי הקונגרס להפסיק את פגרת הקיץ שלהם ולהתכנס באופן חריג כדי לאשר את הסיוע המיוחד.

האסטרט הסביר כי הוא תומך בצעדי החירום למילוט התושבים מעיר, אבל העלה שאלות לגבי מאמצי השיקום ארוכי הטווח. הוא העלה שאלה לגבי התועלת שבבנייה מחדש של עיר הממוקמת מתחת למפלס הים ושוכנת במסלול של הוריקנים חזקים. להאסטרט, הנחשב לרפובליקני בכיר מאוד בקונגרס האמריקני, יש סמכות לחסום כל חקיקה שהוא מתנגד לה.

דבריו עוררו תגובה נזעמת של נציגי ציבור מלואיזיאנה. לדברי הסנטור לשעבר ג'ון בראו, "זה כמו לומר שצריך לסגור את לוס אנג'לס בגלל שנבנתה על איזור מוכה רעידות אדמה. או אחרי שריפת הענק בשיקגו ב-1871, שממשלת ארה"ב היתה צריכה להפקיר את העיר".

עמדתו של האסטרט מנוגדת לעמדת הנשיא בוש, שאמר בראיון לרשת הטלוויזיה ABC: "אני רוצה שתושבי ניו אורלינס יידעו שאחרי שיחולצו והמצב ייוצב, תהיה תוכנית לעזור לעיר לעמוד על רגליה".

בתוך כך מסרו הבוקר גורמים רשמיים בארה"ב כי אצטדיון "האסטרודום" ביוסטון שבטקסס, אליו פונו כ-11 אלף מנפגעי סופת ההוריקן "קתרינה", התמלא עד אפס מקום ולא יוכל לאכלס פליטים נוספים.

הרשויות דואגות להעביר את הפליטים הנותרים באמצעות אוטובוסים למקומות מקלט אחרים באזור יוסטון. ארגון "הצלב האדום" בארה"ב מסר: "הגענו לתפוסה מלאה. אנו מבקשים מהאנשים להיות סבלניים".

על פי הנתונים האחרונים, באצטדיון שוהים 11,375 פליטים שהם פחות מחצי ממספר האנשים שצפויים להגיע באוטובוסים מניו אורלינס ליוסטון. ההערכה היא שיגיעו עוד כ-23,000 פליטים.

בעקבות עליית מחירי הדלק, הבהיר נשיא ארה"ב בוש לציבור האמריקני כי בטווח המיידי יצרניות הנפט מסוגלות להעביר רק מחצית מהצריכה לחוף המזרחי. בצעד מרחיק לכת, קרא בוש לציבור האמריקני לא לצרוך דלק שלא לצורך.

בתוך כך זימן הנשיא בוש לבית הלבן את שני קודמיו בתפקיד, אביו ג'ורג' הרברט בוש וביל קלינטון. בוש האב וקלינטון עמדו בראש מאמץ לגיוס מיליארדי דולר מהציבור האמריקני למען נפגעי הצונאמי. הפעם ביקש הנשיא משני קודמיו לעמוד בראש מאמץ דומה לגייס כספים לצלב האדום ולגופים הפועלים לסייע לנפגעי ההוריקן.

הידרדרות המצב בניו אורלינס חייבה את ממשל בוש לשגר כוחות מיוחדים לעיר בניסיון להשליט סדר. זאת לאחר שהגיעו ידיעות על אלמוני היורה לעבר בית חולים בעיר ועל מקרי ירי, שוד ואלימות . רשת הטלוויזיה פוקס דיווחה על שלושה הרוגים ביריות בתוך איצטדיון ה"סופרדום" במשך הלילה, ועל מעשי אלימות ותקיפה נוספים.

הממשל המרכזי בוושינגטון דיווח אמנם על שיגור סיוע לדרום המדינה, אך סיוע זה כמעט ואינו מורגש בניו אורלינס, שם נותרו 15 אלף איש במרכז הכנסים העירוני בלא מים, מזון ועזרה ראשונה ובתנאים סניטאריים איומים. ראש העירייה שיגר הודעת מצוקה, לפיה אין יותר אוטובוסים לפינוי הפליטים המכונסים בתוך המבנה.

תופעות של הפרות חוק וחסדר גברו בקרב התושבים שנתקעו בניו אורלינס, אלה שחסרו את האמצעים להסתלק מהעיר לפני בוא סופת ההוריקן. רשתות הטלוויזיה מדווחות על גופות הצפות ברחובות העיר, אבל הרשתות אינן מקרינות את הצילומים. עד כה אין מניין רשמי של מספר ההרוגים. ישנם מקומות אליהם כוחות ההצלה טרם הגיעו כלל. ההערכה היא שמדובר באלפי הרוגים.


