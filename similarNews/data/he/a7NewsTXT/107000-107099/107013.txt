

ועדת הכלכלה אישרה אתמול לקריאה שנייה ושלישית הצעת חוק להרחבת סמכויות קציני משטרה להשבתת כלי רכב שנהגיהם עברו עבירות תעבור חמורות.

הצעת החוק שאושרה היא הצעתו של חבר הכנסת גלעד ארדן, איש הליכוד ועל פיה תוקנה סמכות לקצין משטרה להשבית רכב לשישים יום, במקרה שהנהג נתפס על אחת העבירות הבאות: מטען עודף, נהג חדש ללא מלווה, נהיגה תחת השפעת סמים או אלכוהול או הפקרה לאחר תאונה.

יצויין כי לבד מסמכויותיו של קצין משטרה נקבע כי לבית המשפט תוקנה סמכות להשבית את הרכב ל120 יום.

עד היום יכול היה קצין להשבית רכב ל-30 יום ולבית משפט ל-60 יום.

כמו כן קובעת הצעת החוק של חבר הכנסת ארדן כי עלות גרירת הרכב ואיחסונו במגרש שיועד לשם כך, יוטלו על בעל הרכב והתעריפים יקבעו בתקנות ע"י משרד התחבורה.

בוועדת הכלכלה של הכנסת מציינים כי תחולת החוק תהייה חצי שנה לאחר פרסומו ברשומות ובתנאי שהוכשרו עד מועד זה לפחות שישה מגרשי אחסון בפריסה ארצית.

עם זאת נקבע כי במקרה ואין זיקה בין הנהג לבעל הרכב, יוכל בעל הרכב לבקש מבית המשפט לבטל את ההשבתה.

הצעת חוק נוספת בענייני תעבורה שאושרה היא הצעתו של חבר הכנסת משה כחלון (ליכוד), שנועדה למנוע מקטין שהורשע בעבירת סמים להוציא רשיון נהיגה למשך שנה מיום הרשעתו.

יצויין כי נציגת המועצה לשלום הילד, עו"ד לימור סולומון, התנגדה להצעת החוק, שלדבריה מענישה קטינים בחומרה. עו"ד סולומון אמרה כי לעתים קטינים 'נופלים' בעבירות סמים, גם אם רק ישבו לצד מי שעישן סמים.

יו"ר ועדת הכלכלה ח"כ אמנון כהן ציין בסיפוק כי לטעמו "הצעות החוק שאושרו לקריאה שנייה ושלישית, אכן מחמירות מאוד עם הנהגים העבריינים ואושרו לאחר התלבטויות רבות. ובכל זאת, אם נפש אחת בישראל תנצל מתאונת דרכים או תרתע מנהיגה עבריינית בשל כך, דיינו!"
(ש)
