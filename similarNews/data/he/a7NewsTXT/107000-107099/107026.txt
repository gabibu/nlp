

"הממשלה מחדשת למעשה את המימשל-הצבאי, שהוקם ולאחר מכן בוטל בראשית שנות המדינה, על פי תקנות לשעת חירום", כך אומר ח"כ מאיר פרוש, בהתייחסו לפירסומים בערוץ 7 ובהצופה, לפיהם פיקוד הדרום יחסום את כל הדרכים המובילות לצפון הנגב, כדי למנוע ממתנגדי תוכנית ההתנתקות את האפשרות להגיע ולהזדהות עם מתיישבי גוש קטיף.

ח"כ פרוש הוסיף, כי הצבא הודיע על הצבת מחסומים בכל הצמתים הראשיים כמו יד-מרדכי, שדרות, ניר עם, נתיבות, נירים ואזור חבל אשכול. הצבא הודיע גם כי יקים מחסומים בשדות, שגם אותם לא ניתן יהיה לעבור   אלא רק לתושבי האזור שיציגו תעודות.
"אני מציע לראש הממשלה לשקול היטב, אם הוא רוצה להירשם בתולדות המדינה כמי שהפעיל מחדש את המימשל הצבאי לאחר ביטולו לפני כ-40 שנה", אמר פרוש.

