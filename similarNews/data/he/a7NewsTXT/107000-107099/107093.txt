

הפגנת סטודנטים נגד עקירת הישובית ותוכניתו המדינית של ראש הממשלה תפתח את חודש ניסן. חברת "התא הכתום" באוניברסיטה העברית מספרת על התא ועל הפעילות ביומן הלילה של ערוץ 7.

חמוטל כהן, סטודנטית באוניברסיטה העברית, חברת 'תא כתום' באוניברסיטה וממארגני ההפגנה בעוד שבועיים, אמרה ביומן ערוץ 7 כי 'תא כתום' החל לפעול באוניברסיטה בתחילת השנה, ויזם פעילויות רבות נגד ההתנתקות בקמפוס.

"עד עכשיו ניסינו לעורר דיון בתוך האוניברסיטה, אלטרנטיבה לשלטים השמאלניים. המטרה בהפגנה עכשיו היא לצאת, להתחבר לתנועה כלל ארצית שתשפיע גם על פוליטיקאים, והמתנגדים השקטים. מה שמפתיע הוא שאנחנו התא הגדול ביותר באוניברסיטה, רשומים אצלנו 300 פעילים ועוד 100 פעילים לא רשומים. מדהימה התאוצה שהתא צבר מאז שהוקם על ידי בודדים. רצינו לגוון את האוכלוסיה שמתנגדת להתנתקות, לא רק מתנחלים. התא שלנו מורכב מדתיים חילונים, מתנחלים, עירוניים, ומכל הפקולטות. איננו משהו פוליטי או חברתי, אלא רק לעורר נגד ההתנתקות. התגובות באוניברסיטה לצעדת המחאה שלנו מעורבות - יש שמאוד תומכים ורוצים להגיע, יש ציבור גדול שקט שמופתע שיש בכלל אנשים שחושבים כמונו באוניברסיטה ולא מבינים בכלל מה זה גוש קטיף. הם מגיעים לדוכן שלנו לברר במה מדובר. יש שצועקים עלינו ומתנגדים, אומרים שהשתלטנו על האוניברסיטה. אבל הם רואים שבדוכן שלנו יושבים גם חילונים, זה לא רק מתנחלים", אומרת כהן.

באשר ליחס האוניברסיטה לפעילות התא הכתום, אומרת כהן כי "הנהלת האוניברסיטה לא מסכימה איתנו בגישה הכללית, אך זה אינו מפריע לפעילות שלנו. לא מצרים את צעדנו, נותנים כבוד לדוכן שלנו. באוניברסיטאות אחרות לא נותנים להשמיע דעה פוליטית. אצלנו היה עד היום רק שלום עכשו, וכעת השלטנו קצת את הכיוון ההפוך. כעת אנו יוצרים קשר עם אוניברסיטאות אחרות שיבואו אתנו. במכללות, ובמכון לב נפתח גם תא כתום. אבל ברוב המקומות אסור להשמיע דעה פוליטית, לא לתלות פלאיירים, אנו מקווים שסטודנטים יתעוררו ויפיצו את הענין מאחד לשני".

בר"ח ניסן, יום א', תתקיים צעדת המחאה של הסטודנטים מכיכר רבין בתל אביב עד אוניברסיטת תל אביב. המארגנים שואפים לייצוג רחב של סטודנטים מכל המגזרים כדי להוכיח שהסטודנטים אינם שותקים. בהפגנה ידברו רק סטודנטים ולא פוליטיקאים. "המטרה היא לעורר דיון, להביא ידע לאנשים על חסרונות יתרונות והשלכות של ההתנתקות. קשה לעורר את ציבור הסטודנטים שלא מרגיש כל כך שייך. יותר קל להוציא אותם להפגנות על התקציב. אבל נקווה שנצליח".

טלפון לברורים על ההפגנה- 0525666945

