

כוחות המשטרה שיעסקו בפינוי מתיישבי גוש קטיף וצפון השומרון יתוגברו בסוסים מגזע גרמני, כך עולה מדיווח בחדשות המזה"ת.

כתבתנו רותי אברהם מוסרת כי המשטרה תקצה 6 אלפים שוטרים למשימת הפינוי של 21 ישובים בעזה ובצפון השומרון, ולהן יתווספו סוסים. במשטרה אמרו כי סוס אחד כמוהו כמאה שוטרים.

סנ"צ עמוס כרמלי ראש אגף לוגיסטיקה וטכנולוגיה במשטרה אמר כי הסוסים הם גורם חשוב בפינוי וכי בכוונת המשטרה להעזר בכ 50 עד 60 סוסים.

עוד עפ"י הדיווח, תקים המשטרה שתי מפקדות פינוי ולרשותן יעמדו כאמור 6 אלפים שוטרים. גורמים משטרתיים ציינו עם זאת כי כדי לעמוד ביעד שאותו הציב המשרד לבטחון פנים, פינוי תוך שלושה שבועות, יהיה צורך בכאלף שוטרים נוספים.

חדשות מזה"ת מציינים עוד כי אימוניהם של השוטרים לקראת הפינוי יתחילו בקרוב והם ייערכו בשני בסיסים צבאיים.
