

סגן נציב המים קובע: זיהום מי תהום ברמת השרון גלש לבארות בצפון תל אביב והרצליה. בנחלת יצחק שבת"א גזים רעילים מגיעים למרתפים וליסודות הבתים. ועדת הכלכלה: ללא טיפול בזיהום ישתו בת"א רק מים מינראליים.


את דבריו אמר סגן נציב המים בישיבת וועדת הכלכלה של הכנסת. בתגובה אמר יושב ראש הוועדה חבר הכנסת אמנון כהן כי מדובר ב"כשל מערכתי חמור של הרשות המבצעת, שאם לא יטופל בקרוב, תושבי גוש דן יאלצו לשתות מים מינרלים".

דיון הוועדה נסוב אודות זיהום מים וקרקע ע"י מפעלי תע"ש. "מחריד לגלות עד כמה הגופים האחראים ברשות המבצעת אינם מתואמים ביניהם, וכי אין מנגנון שאחראי על בדיקה, מימון וטיהור קרקע ומים מזוהמים. עם השנים, החומרים המסוכנים חודרים עמוק יותר לקרקע והסכנה הולכת וגדלה", אומר יו"ר וועדת הכלכלה ח"כ אמנון כהן.

לדברי כהן, הוועדה תמשיך לעסוק בנושא עד שיגובשו כללים ברורים לבדיקות קרקע ומים החשודים בזיהום ע"י מפעלי תעשייה וחקלאות ומימון שיקומם. "משרדי הבריאות, האוצר ואיכות הסביבה, כמו גם נציבות המים ומנהל מקרקעי ישראל, חייבים לפעול בתיאום לפני שתושבי גוש דן יאלצו לשתות רק מים מינרלים", אמר ח"כ כהן, בהתייחסו לזיהום החמור במי תהום ובקרקע, שהתגלה כבר לפני שנים, בנוף ים בהרצליה, נחלת יצחק בתל אביב וברמת השרון, מקומות בהם שכנו בעבר מפעלי התעשייה האוירית. ח"כ כהן הוסיף כי בנייתן של אלפי יחידות דיור בתל אביב ובהרצליה מתעכבת בשל זיהום הקרקע וכי בנוסף לנזק הבריאותי גורם הזיהום נזק כלכלי גדול.

סגן נציב המים, דוד ירוסלביץ', אמר כי מבדיקות שערכו התברר שחומרים רעילים ממפעלי תע"ש ששכנו ברמת השרון כבר גלשו לבארות בהרצליה ובצפון תל אביב, וגזים רעילים שמקורם במפעל תע"ש מגן, ששכן בנחלת יצחק בתל אביב, כבר הגיעו למרתפים וליסודות הבתים. לדבריו, בעוד בעיית זיהום הקרקע ניתנת לטיפול ע"י שינועה, הטיפול במי התהום קשה יותר מאחר ולא ניתן לדעת עד להיכן התפשט.

ראש עיריית הרצלייה, יעל גרמן, אמרה כי חברת ממ"י מעוניינת לשווק 3000 יחידות דיור בשכונת נוף ים, על קרקע בה שכן מפעל תע"ש, בשווי 400 מליון $, אך היא לא תיתן ולו אישור בנייה אחד עד שהקרקע ומי התהום לא יטוהרו. גרמן הוסיפה כי העירייה כבר נאלצה לסגור מספר בארות מים בגלל שהתגלה בהם זיהום.

מנכ"לית חיים וסביבה, עו"ד אילנה שפר, אמרה כי יש לחייב את ממ"י לערוך בדיקות קרקע לפני שיווקה. לדברי עו"ד שפר, במשך שנים מתריעה נציבות המים על זיהום חמור במי התהום בגוש דן, אך הרשויות אינן עושות דבר. ההידרולוג שמעון צוק, מאדם טבע ודין, אמר כי קרקע שזוהמה אינה צריכה להיות מיועדת למגורים ועדיף להקצותה למסחר ותעשייה ולהפחית את הסיכון.

יוזם הדיון, ח"כ אילן שלגי (שינוי), אמר כי יש לפעול במהירות לפני שיושלם תהליך ההפרטה של תע"ש ותוסר ממנה האחריות. לדבריו, מנהל מקרקעי ישראל צריכים לדאוג לבדיקות הקרקע לפני שיווקה, בכל מקום בו שכן בעבר מפעל תעשייה.
(ש)
