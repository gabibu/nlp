

המועצה לביטחון לאומי פרסמה הערב מסמך הפורט את מכלול המשימות והתפקידים שכוללת תכנית עקירת היישובים. במסמך המלצות להרוס את כל בתי התושבים ולהשאיר את התשתיות. משרד הביטחון: מדובר בהמלצה בלבד.

במסמך בן 16 העמודים הכולל גם נספחים רבים פורטים אנשי וועדת ההיגוי העליונה להתנתקות של המועצה לביטחון לאומי את תכניות הפעולה בכל הנוגע לפינוי יישובי גוש קטיף וצפון השומרון ואת הגורמים שיהיו אחראים להן.

המשימות הכלולות במסמך מחולקות לשלושה שלבים: לפני הפינוי, במהלך הפינוי ולאחריו. ביניהן יש משימות הקשורות בעקירה בפועל של היישובים, כאלה הקשורות למענה הביטחוני, להיבטים הכלכליים של העקירה, בתחום המשפטי ועוד.

במסמך ישנה המלצה להרוס את כל מבני המגורים של תושבי היישובים לאחר הפינוי על מנת שלא תתבצע התיישבות חוזרת על ידי מתנגדי הגירוש או שיתבצע בהם שימוש לא נאות על ידי ערביי הרש"פ אך יחד עם זאת, ממליצים אנשי המועצה לביטחון לאומי, יש להשאיר בתיאום עם הרש"פ כמה שיותר תשתיות, קווי מים, ביוב, חשמל ומתקנים סלולאריים.

עוד מובאת במסמך תכנית להקמת קווי רכבת שיובילו מצפון חבל עזה, ממעבר ארז, עד לנמל אשדוד. כמו כן מוזכרת שם תכניתפ להקים קו רכבת שיחבר בין חבל עזה ליהודה ושומרון.

סעיף מיוחד במסמך עוסק בפינוי בעלי חיים ועובדים זרים מן היישובים שייעקרו. המסמך קובע מי יטפל בהם וכיצד יעבירו אותם, תוך כדי הזכרת היבטים של איכות הסביבה.

במועצה לביטחון לאומי רואים בתכנית עקירת היישובים כהזדמנות לחדד את הצורך בקיומה, בתפקידיה ובהגדרת סמכויותיה, כך דווח בגלי צה"ל. עוד פורסם שם שבמשרד הביטחון רואים במסמך הצעה בלבד כשבסמכות שר הביטחון לאשרה או לדחותה בניגוד לצורה המחייבת בה רואים את הדבר במועצה לביטחון לאומי.

המועצה כפופה ישירות למשרד ראש הממשלה והמסמך אותו פירסמה יונח על שולחנו של ראש הממשלה ושל יתר חברי הממשלה כמו גם על שולחנם של הרמטכ"ל, מפכ"ל המשטרה, וראש השב"כ, לעיונם.
