

בפגישה עם המשנה לראש הממשלה השר שמעון פרס, העבירה נציגת האו"ם לענייני שיכון בקשה ממדינת ישראל להעביר כספים להקמת שכונות לערביי עזה.


הערכתו של יושב ראש הכנסת רובי ריבלין לפיה לא יחדלו מנהיגי העולם את לחצם על ישראל, גם לא לשבוע אחרי יישום תכניתו המדינית של ראש הממשלה, מתממשת הלכה למעשה, אף בטרם בוצע בפועל צעד אחד ליישום ההתנתקות. היום קיים המשנה לראש הממשלה השר שמעון פרס פגישה עם נציגת האו"ם לענייני שיכון.

השניים שוחחו אודות תכניותיו של פרס באשר לשיקום רצועת עזה בימים שלאחר יישום תכנית שרון. נציגת האו"ם, אנה טיביג'וקה, פנתה לפרס בבקשה שממשלת ישראל תתרום מיליוני דולרים להקמת שכונות לערביי עזה.

בפגישה נכח גם שר השיכון יצחק (בוג') הרצוג.

טיביג'וקה פרסה בפני פרס והרצוג את תכניותיו של האו"ם להשקעת כספים אותם אוסף הארגון ברחבי העולם. על פי התכניות יושקעו הכספים בשיפור תשתיות השיכון של תושבי עזה ובנותיה הערביים. כמו כן הוצגו בפני השרים רשימת המדינות שתרמו עד כה לגיוס הכספים. מדובר בסין,ארצות הברית, סודאן ואחרות. עד כה נאספו מיליון דולרים מתוך חמישה אותם מקווה האו"ם לאסוף.

על מנת לשכנע את השרים הרצוג ופרס אמרה נציגת האו"ם כי לטעמה השקעה כספית שכזו תביא להורדת מפלס האלימות ולהשכנת אווירה חדשה וחיובית יותר.

השרים פרס והרצוג צפויים להציג את דברי טיביג'וקה בפני חברי הממשלה ובפני ראש הממשלה שרון.
(ש)
