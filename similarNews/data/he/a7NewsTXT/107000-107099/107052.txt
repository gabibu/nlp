

מפח נפש לוועד העובדים של בנק המזרחי: חברי ועדת העבודה והרווחה של הכנסת לא מילאו אחר ציפיותיה של יו"ר הוועד, אתי לזרוביץ', שיזמה את הדיון היום.

הוועדה קראה לוועד העובדים לאמץ את הצעת ההנהלה לקיים בשבוע הבא ארבעה ימי גישור מרתוניים, בניסיון מואץ לפתרון הסכסוך סביב שולחן המו"מ. יו"ר הוועדה, ח"כ שאול יהלום, הדגיש שבאותם ימים אין לקיים כל צעדי מחאה ושיבושים. כמו כן, קרא יהלום לוועד שלא לפגוע במבצע הגיוס WIN WIN, ולאפשר את קיומו התקין.

לפני ההודעה המסכמת, תהו חברי הכנסת אם יש בכלל הצדקה לקיומו של הדיון בעיתוי הזה, והאם ועדת העבודה והרווחה היא המקום הנכון לקיים דיון מן הסוג הזה.

ח"כ גלעד ארדן הבהיר, כי לא נכון לקיים את הדיון משום שלחברי הוועדה אין כלים להתמודד עם הנושא. גם ח"כ ניסים דהן תהה אם הוועדה צריכה לדון ולהתערב בנושא הזה. "בעצם קיום הדיון הזה אנחנו גורמים נזק לעובדים", אמר.

ח"כ גורולובסקי ציין לחיוב את התחייבות ההנהלה שלא לפטר עובדים במשך 4 שנים. "הלוואי ובמקומות נוספים הייתה ניתנת התחייבות כזו" אמר. לדבריו, ההנהלה והוועד צריכים לעבוד ביחד. ועד שאין לו ערוצי הידברות עם ההנהלה לא ישיג דבר עבור העובדים. "כלקוח משכנתא של טפחות אני מאוד רגוע", אמר.

יו"ר וועדת העבודה והרווחה, אמר ליו"ר ועד העובדים של בנק המזרחי, כי כל הסנקציות שנקט הוועד היו מוקדמות מדיי. "ההנהלה לא נקטה עדיין שום צעד שיצדיק מחאה", אמר ח"כ יהלום. כאמור, הוא קרא לוועד העובדים להיענות להצעת ההנהלה ולאפשר "מרתון" גישור בן 4 ימים.
