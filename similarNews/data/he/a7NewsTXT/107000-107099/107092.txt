

הרב עובדיה יוסף הורה לח"כ ניסים זאב להצביע נגד חוק משאל העם בוועדת החוקה. הרב אלישיב החליט: הרב רביץ יתמוך. ההצעה עברה ברוב של 8:7.

חבר הכנסת רביץ, החבר בוועדת החוקה, יתמוך בחוק המשאל, ולעומתו חבר הכנסת ניסים זאב הצביע נגד. זאת עקב החלטת הרבנים שהתקבלה הבוקר.

יצויין כי הכרעת הרב עובדיה יוסף, מנהיג ש"ס, התקבלה למרות שבשבוע שעבר רמז כי יקבל את החלטתו לאחר שישמע את דעתו של הרב אלישיב והאדמו"ר מגור. חברי ש"ס הבהירו אז כי הרב מעוניין לגבש דעת תורה המושתת על היקף נרחב ככל הניתן של שיקולי דעת. עם זאת, כאמור, הכריע הרב יוסף הפוך מדעת הרב אלישיב.

בשל החלטת הרבנים שהתקבלה הבוקר עבר חוק משאל העם בוועדת החוקה על חודו של קול. עם זאת סיכויי המשאל לעבור במליאת הכנסת קטנים ביותר.

כתבנו בכנסת אריאל כהנא מדווח כי חבר הכנסת הרב רביץ שנכנס הבוקר לכנסת יחד עם ח"כ ניסים זאב הבהיר כי ההחלטה היתה מתואמת. "אנחנו מתקזזים ולא במקרה. בפעם הזו אני בעד והוא נגד. בפעם הבאה זה עשוי להיות להפך".

ישיבת וועדת החוקה התנהלה תוך חילופי מהלומות מילוליות בין חברי הכנסת. במהלך הדיון הצעקני הוצאה מהישיבה ח"כ יולי תמיר מהעבודה. היא טענה כי ההצבעה על החוק במליאה מהווה הפרה של ההסכם הקואליציוני בין העבודה לליכוד.

החל מאמש מתקיימים בליכוד מגעים לתיאום הצבעה בין חברי הסיעה כולם במליאת הכנסת, היינו שסיעת הליכוד תצביע כאחד בעד תקציב 2005 ובעד חוק משאל העם. אם יעלו המאמצים יפה קיים סיכוי לביצועו של משאל עם, אך הסיכויים לקבלת החלטה פנים סיעתית שכזו קטנים.

לבד ממתנגדי המשאל בקרב חברי הליכוד, קיים מוקש נוסף בדמותם של חברי מפלגת העבודה שהבהירו כי התנגדותם למשאל בעינה והם צפויים להצביע נגד התקציב אם יוברר להם שהצבעת חברי הכנסת של הליכוד "נירכשה" תמורת תמיכה במשאל עם שלו הם מתנגדים.

כתבנו בכנסת מבהיר כי החוק שיובא לאישור הועדה קובע שהחלטה של הממשלה לוותר על שטחים שבריבונות ישראל או שמוחזקים בידי ישראל טעונה אישור של רוב אזרחי ישראל במשאל עם. מדובר בחוק יסוד שעל בסיסו יש צורך לחוקק חוק משאל ספציפי בנושא ההתנתקות, בדומה לאופן שבו מחוקקת הכנסת חוק קיום בחירות כלליות על בסיס חוק יסוד: הכנסת. הניסוח הקיים של חוק המשאל
נועד בין היתר להרגיע את החששות במפלגות הדתיות כי חוק יוד משאל עם יפתח את הפתח למשאלי עם בנושאי דת ומדינה.



יו"ר ועדת חוקה בכנסת, ח"כ מיכאל איתן אמר ביומן 'סוגרים יום' של ערוץ 7 כי הוא פועל כבר למעלה משנה כדי לשכנע את שרון ללכת למשאל עם על מנת ליצור תמיכה מוסרית למהלך. "אני שלם עם עצמי בשני המהלכים- אני לא נבהל מכך שאני תומך במשאל עם נגד רה"מ, ויחד עם זה תומך בתכניתו יחד איתו".

באשר לעסקה של תמיכה בתקציב תמורת תמיכה במשאל עם, אמר איתן כי בכל שנה העברת התקציב היא מקח וממכר כללי, במסגרתו נעשות פשרות גם כשאין בהן הגיון, אך כל אחד מגיע עם העקרונות והפשרות שלו כדי לגבש הסכמה רחבה. "כשצריך את קולות החרדים, נותנים תקציב למוסדות שלהם, וכשרוצים את המפד"ל, מקציבים למוסדות שלהם".

"אני משתדל לעשות את המקסימום בענין המשאל ולהצליח. אם רוצים משמעת סיעתית בענייני תקציב, הגיוני שגם במשאל עם יטילו משמעת סיעתית. ¾ מחברי הליכוד תומכים במשאל עם. הצעתי את נושא המשמעת בנאום פומבי בדיון במרכז הליכוד, גם לגבי ההצבעה במליאה. אתמול השגנו זאת חלקית לגבי הועדות, מקווה שיקרה גם במליאה כך", אמר איתן.

חבר הכנסת איתן התייחס גם להחלטה לסגור את גוש קטיף בערב פסח: "אני נותן גיבוי למהלך של רה"מ, אך לא לפגיעה מיותרת שאינה ראויה בזכויות אדם בסיסיות. בועדת חוקה דואגים שלא יפגעו הקבוצות החלשות, במקרה זה המתנחלים. יש לשמור עליהם מפני העוצמה השלטונית. יש לפגוע בהם רק במידה שנדרשת לביצוע התכנית. אני לא מקבל שכדי לחסוך מאמץ ישאירו את האנשים והמקום בהסגר זמן ממושך. המלצתי לסגור את האזור רק מיום העצמאות. גם אז יש עוד חודשיים עד הפינוי. האם הממשלה חושבת שיש אנשים שינצלו את הזמן הזה ויעזבו את הכל לחודשיים כדי לעבור לגוש קטיף? כמה יש כאלה? וגם אם יש כאלה, שיכולים למחות בצורה כה קיצונית במשך חודשיים, עדיף לממשלה שיהיו שם ולא בפקקים אחרים ברחבי הארץ. אבל גם כדי לבצע תכניות ממשלתיות אין לפגוע בזכויות בסיסיות מעבר למידה הנדרשת. אני איאבק על זכות המתיישבים להזמין ללא הגבלה את מי שהם רוצים לליל הסדר וליום העצמאות. התכנית צריכה להתבצע בלית ברירה. אני מקווה שהדבר הטוב ביותר ייעשה".

(ש)
