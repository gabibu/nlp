

תנועת בית"ר מקיימת היום צעדה בתל חי, לציון יום י"א באדר, יום קרב תל חי. בצעדה ישתתפו ילדי חבל קטיף, ראשי תנועת בית"ר ובראשם חבר הכנסת עוזי לנדאו. הצעדה תעמוד בסימן "ארץ ישראל כולה שלנו".


מאות רבות מחניכי תנועת בית"ר ובניהם צעירים רבים מישובים בצפון השומרון ומגוש קטיף מציינים בתל חי 85 שנים לנפילתו של יוסף טרומפלדור בתל חי.

תנועת בית"ר החליטה שאירועי השנה כולה יעמדו תחת הסיסמא: " ארץ ישראל כולה שלנו" וזאת כחלק ממחאת התנועה כנגד תוכנית ההתנתקות של ראש הממשלה אריאל שרון.

ראשי התנועה יכריזו במהלך הטקס שיתקיים ברחבת תל חי על הקמת מעו"ז( סניף) חדש לתנועה ביישוב כפר דרום שנמצא בגוש קטיף. בנוסף לכך "יוענק מגן הוקרה מיוחד לחניכי התנועה מגוש קטיף ומיישובי צפון השומרון על עמידתם האיתנה בתקופה קשה זו. במהלך הטקס יישלחו לאוויר מאות בלונים כתומים לאות הזדהות עם המאבק כנגד ההתנתקות", אומר דובר בית"ר.

ח"כ עוזי לנדאו מנהיג תנועת ההתנגדות בליכוד לתוכניתו של שרון, צפוי להיפגש עם ותיקי התנועה בחצר תל חי במהלך היום וישא נאום פוליטי.

דני דנון יו"ר ההנהגה העולמית של בית"ר אומר כי תנועת בית"ר דבקה בהתנגדות הנחרצת לתוכנית ההתנתקות של ראש ממשלת ישראל אריאל שרון. בית"ר רואה בבריחה חד צדדית, נטישת חבלי מולדת ועקירת ישובים שלמים על תושביהם, מעשה מסוכן, בלתי אחראי וסטייה מדרכה של הציונות הרווזיוניסטית.
(ש)
