

משרד השיכון תובע מכ-600 חברי מושבים תשלום עבור יחידות דיור שנבנו בסוף שנות השבעים. לאחר פניות הסכים שר השיכון להקפיא את התביעה לצורך החינה מחודשת.


משרד השיכון פנה לכ-600 חברי מושבים ברחבי הארץ בדרישה לשלם עבור יחידות דיור שהמשרד בנה עבורם בסוף שנות השבעים ובמחצית הראשונה של שנות השמונים. סכום התשלום אמור להקבע על ידי שמאים שישלחו למושבים. בעקבות דרישת התשלום של משרד השיכון, הקפיאה הסוכנות היהודית את הטיפול השוטף במאות חברי המושבים בהם מדובר, כולל בקשות לפיתוח והרחבת המשק, עד להסדרת החוב.

יחידות הדיור עליהן מדובר הוקמו בין השנים 1978-1986 על ידי משרד השיכון, בעיקר באזורי הפריפריה, כחלק מתוספת הנחלות למושבים. חלק מהמתישבים שילמו לפני עלייתם על הקרקע תמורת יחידת הדיור ואילו לגבי האחרים חתמה האגודה השיתופית על התחיבות כלפי הסוכנות היהודית לתשלום עבור יחידות הדיור. המתישבים עצמם לא חתמו על שום התחיבות ומיום כניסתם לבתים לא הגיעה אליהם שום דרישת תשלום.

מזכ"ל תנועת המושבים, איתן בן דוד, פנה לשר השיכון, יצחק הרצוג, בבקשה שיתערב באופן אישי בנושא, על מנת לתת פתרון לחברי המושבים. לדברי בן דוד, בשני העשורים שחלפו מאז בוצעו שינויים רבים שהופכים את הבעיה למסובכת עוד יותר: חלק מהמתישבים מכרו את הנחלות לאחרים והחברים החדשים לא עודכנו על החוב הקיים. אחרים הרסו את הבית שבנה משרד השיכון ובנו בעצמם בית אחר על הקרקע. כיצד יוכל השמאי להעריך את ערכו של בית שכבר אינו קיים?

במכתב ששלח משרד השיכון לחברי המושבים מוצעים להם שני מסלולים: רכישת הבית או המשך המגורים תמורת תשלום דמי שכירות. המשרד תובע מחברי המושבים לשלם דמי שכירות באופן רטרואקטיבי עבור שבע השנים האחרונות. הטיפול בנושא הועבר לחברת עמיגור.

שר השיכון, יצחק הרצוג, נעתר לפניית מזכ"ל תנועת המושבים והודיע על הקפאת פעילות המשרד בתחום זה עד לקיום דיון פנימי של אנשי משרד השיכון העוסקים בתחום.

בן דוד אמר ששר השיכון גילה רגישות למצוקתם של חלק מחברי המושבים בהם מדובר בכך שהחליט לבחון שוב את מדיניות המשרד. לדבריו, המתישבים נקלעו למצב בלתי אפשרי, שכן הם נדרשים לתשלום חוב שלא היה ידוע להם על קיומו מאחר והמגעים נוהלו על ידי האגודה השיתופית טרם כניסתם לישוב.
