

כמעט כמו בכל שנה, גם השנה גשמים יקדמו את פניהם של מרבית ילדי ישראל הממלאים את בתי הספר על תחפושותיהם.

גשמים מקומיים ירדו בצפון הארץ ובמרכזה במהלך היום, כמעט כבכל חג פורים. עם זאת השירות המטאורולוגי מציין כי החל ממחר תחל עליה מסויימת בטמפרטורות. הסיכויים לגשם בפורים עצמו, יום שישי, קטנים.

"הגשם לא יהרוס לנו את החגיגות", אומר תלמיד כיתה ג' מירושלים, בעוד חבירו מתקשה לעטות מעיל על תחפושת הסיני שלו. בעלי תחפושות הדובים גורילות ושאר עוטי הפרוות נהנים מכל רגע.


בשירות בתי הסוהר מביעים חשש שאסירים ינצלו את התחפושות במסיבות פורים על מנת לנסות ולהימלט מכלאם. על מנת לפתור את הבעיה הורו בשב"ס שלא לאשר לאסירים להתחפש תחפושות מלאות אלא להסתפק באיפור קל בלבד.

היערכות לחג הפורים גם במד"א ובבתי החולים עקב אירועים בהם התלקחו נפצים וילדים נפגעו ואושפזו.

אנו שבים ומציגים כאן את אזהרות הבטיחות בתחפושות כפי שנמסרו ממד"א ומבתי החולים:


תחפושות ומסכות:
רכשו או הכינו את התחפושות והמסכות ללא שרוכים או חוטים העלולים להיכרך סביב הצוואר. השימוש במסכות מומלץ לילדים מעל גיל 8. את המסכות והתחפושות עדיף להכין או לרכוש מחומרים חסיני אש.

נפצים ואקדחים:
יש לרכוש אביזרים נלווים רק בעלי תו תקן ישראלי 562 . צעצועים האסורים לייבוא שווק ושימוש: אקדחים ורובים הדומים לכלי נשק, מטפי שלג, אקדחי חיצים ונפצים.

אין לרסס תרסיסים למיניהם על איברים חשופים, לרבות העיניים או הפנים. במקרה של חדירת חומר כימי לעיניים יש לשטוף בהרבה מים. התרסיס הוא חומר דליק ביותר.

יש להישמר שלא לקרב זיקוקי אש לאזור הפנים, ובמיוחד לא לעיניים. במקרה של חדירת גץ אש לעין יש לשטוף אותה במהירות במים ולהעביר את הנפגע למתקן רפואי קרוב.

אין לירות פיקות וקפצונים באזור קרוב לאוזניים והעיניים - הדבר עלול לגרום לנזק בלתי הפוך וליקוי שמיעה לצמיתות.


במקרה של התלקחות התחפושת (חלילה):

יש להשכיב את הנפגע, לגלגלו בחול או בעפר, או לכבות את האש בכמות גדולה של מים, או להחניקה באמצעות שמיכה רטובה. את ראש הנפגע יש להקפיד לא לכסות (מחשש לחנק). כמו כן, אין להסיר בגדים חרוכים ואין למרוח משחות שומניות על הכוויות, אלא לקרר את מקום הכוויה מים.

בכל מקרה, ממליצים אנשי מד"א שבכל מסיבת פורים יימצא תיק עזרה ראשונה תקני של מגן-דוד-אדום, ולעת חירום להזעיק אמבולנס מד"א בטלפון 101.
(ש)
