

2000 מבני פלדה בישראל עלולים לקרוס במקרה של שריפה, כך נמסר בכנס בטיחות באש שנערך היום (ג') בקיבוץ שפיים.

מדובר בעיקר במבני תעשיה ואחסון ישנים וכן בקומות גלריה הבנויים מפלדה חשופה בלא הגנה. על פי הנאמר בכנס, חשיפה של הפלדה הגלויה לטמפרטורות של 800-900 מעלות במשך חצי שעה עד ארבעים דקות עלולה לגרום לקריסה של המבנה.

פתרון אפשרי לסכנת הקריסה של מבני הפלדה הוא בציפוי הפלדה בשכבת חומר מעכב בעירה, המגדילה את עמידות המבנה לשריפה עד לשעתיים, תוספת זמן קריטית המספקת למכבי האש פרק זמן חשוב להשתלט על השריפה בטרם המבנה יקרוס. במבני פלדה חדשים מבוצע הציפוי על פי התקן, אולם מבני פלדה ישנים רבים טרם טופלו ומסכנים את הגרים בהם, ובשעת שריפה גם את צוותי הכיבוי שהמבנה עלול לקרוס עליהם.
