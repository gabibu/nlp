

כ- 1000 יהודים מצרפת יגיעו בשבוע הבא לישראל במסגרת משלחת של "הקונסיסטואר" (ועד הקהילות היהודיות בצרפת) ובמסגרת הכינוס העולמי של יוצאי העיר קונסטנטין שבאלג'יריה, שמאורגן בסיוע ההסתדרות הציונית העולמית. ראש משלחת הסוכנות היהודית בצרפת, דוד ראש, מסר כי שתי המשלחות מגיעות כדי להפגין סולידריות עם מדינת ישראל.

חברי משלחת הקונסיסטואר, המונים כ- 500 יהודים, יביאו עמם לראשונה לישראל גם נבחרי ציבור שאינם יהודים - חברי פרלמנט וראשי ערים - ביניהם שר המסחר והתעשיה של צרפת מר פטריק דבדז'אן. בראש המשלחת, המאורגנת על ידי ד"ר יואל מרגי, יעמדו הרב הראשי של צרפת, הרב יוסף סיטרוק ונשיא הקונסיסטואר ז'אן קאהן. בפני חברי המשלחת יופיע יו"ר הסוכנות היהודית, סלי מרידור.
