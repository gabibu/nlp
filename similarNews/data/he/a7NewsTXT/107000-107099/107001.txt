

הרב וולפא מחב"ד מבקש מפרקליטות המדינה לחקור התבטאויות חריפות בהם נקט ראש הממשלה שרון בימים בהם כיהן כיו"ר אופוזיציה, נגד מדיניות ממשלת רבין, מדיניות דומה לזו שהוא עצמו מבצע כיום.



את דבריו הפנה הרב וולפא לעורך הדין שי ניצן שמונה על ידי הפרקליטות לחקור מקרים של הסתה.

לבד מדברי הברכה על עצם קבלתו את התפקיד, פותח הרב וולפא את מכתבו במעין התנצלות על כך שאינו שש להעמיס על כתיפו של עו"ד ניצן, אך כהגדרתו "טובת העם והארץ דורשת לעשות כן".

את ההתבטאויות החריפות של ראש הממשלה נוטל הרב וולפא בפנייתו לעו"ד ניצן מראיון שהעניק שרון בעבר לביטאון 'כפר חב"ד'.

"המדובר באדם בשם מר אריאל שרון", כותב הרב וולפא, "אשר בהיותו חבר כנסת התבטא, לגבי ממשלת יצחק רבין ז"ל, בצורה שיתכן ויש בה משום הסתה, המרדה, ופגיעה באנשי ציבור המשמשים בתפקיד רשמי. הדבר היה לפני תשע וחצי שנים, בערב ראש השנה תשנ"ו".

בהמשך המכתב, המובא במלואו באתר 'חב"ד אינפו', מצוטטים דברי שרון אודות סוגיית עקירת הישובים אמר אז שרון: "הממשלה הזאת והעומדים בראשה הם מוכי טירוף שאיבדו כל רסן. אחת הסיבות להתפתחות הזו היא נטייתם של יהודים להאמין למשאלות לבם".

כמו לא די בכך מצטט ומדגיש הרב וולפא מתוך דברי שרון השוואות גם לתקופת השואה: "גם לפני השואה האמינו שהכל יסתדר...", אמר אז שאון והתייחס גם לאופן בו יש להתנהג עם יוזמי מהלכים מדיניים שכאלה: "מדובר כאן בשיתוף פעולה בין שני אנשים, פרס ורבין, שבכל מדינה אחרת היו מעמידים אותם לדין בבית משפט... אין לממשלה הזאת שום רגש יהודי..."

עוד מצטט הרב וולפא התייחסויות מצידו של שרון לסוגיית ההאשמות כלפי הימין אודות הסתה, זאת תוך השוואה לימי סטאלין: "תראה מה קרה למשל ברוסיה הסטלניסטית. באמצע שנות השלושים השלטונות הסוביטים הפיצו ידיעות שיש כוונה להתנקש בחיי סטאלין, והדבר שימש לסטאלין עילה לחסל את כל צמרת הצבא האדום... כך עלה גם בגורל הסופרים היהודים וכך גם בגורלם של הרופאים היהודים... זה בדיוק מה שממשלת רבין עושה כעת בארץ, פרובוקציה תקשורתית על כוונה כביכול להתנקש בחיי רבין ושרי הממשלה... האם הגענו לבולשביזם נוסח סטאלין ממש... לאן הם מובילים בעלילות החדשות שהם מפיצים... להפקרת מתיישבי יש"ע ואולי למלחמת אחים... חייבים לקרוא בקול רם: רודנים בשער", אמר אז שרון.

במכתב מצוטט שרון כשהתייחס גם לסוגיית המאבק בתכניות העקירה: "כבר לפני שנה וחצי קראתי להתנגדות פאסיבית עממית בלתי חמושה. אני סבור שההפגנות היעילות ביותר הן הפגנות דומיה של עשרות אלפי אנשים. אילו היה ניתן להעמיד סביב משרדי הממשלה הפגנת דומיה של 50 אלף איש למשך עשרה ימים, הממשלה הכושלת הזאת היתה כבר נופלת.. הדבר החוקי ביותר הוא ההגנה על החיים, והתנגדות עממית פאסיבית ללא נשק היא אחת הדרכים לעשות זאת".

מר ניצן הנכבד, יש כאן עידוד למעשים בלתי חוקיים של חסימת כבישים, ועצירת העבודה במשרדי הממשלה ע"י מצור של המפגינים, כותב הרב וולפא לעו"ד ניצן.

הרב וולפא אף הציג בפני עו"ד ניצן את התייחסותו של שרון לסוגיית סירוב הפקודה כפי שנאמרו בראיון לערוץ 7. "כמי שהיה חייל שנים רבות, אני אומר.. אם חייל מרגיש שמצפונו אינו מאפשר לו למלא פקודה, הוא מתייצב אצל מפקדו ואומר לו 'אינני יכול לעשות את זה'... לצערי הרב, הצבא מעורב בפוליטיקה ונהפך לכלי שרת בידי הפוליטיקאים

את מכתבו חותם הרב וולפא במילים: "נבקש מכבוד המשנה ליועץ המשפטי לבדוק את חוקיותן של ההתבטאויות שהעתקנו. אני מודע לעובדה שמדובר על חשד לעבירות שהתיישנו. אבל מאחר שאנו עוסקים באיש ציבור, המטיף נגד אלימות מילולית והסתה, חשוב מאד לבדוק משפטית את התבטאויותיו שלו עצמו, גם אם הן נעשו לפני זמן רב".
(ש)
