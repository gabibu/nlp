

בעקבות המשך הפגנות הסטודנטים בימים האחרונים, אמר דובר ארגון הסטודנטים , דותן אברהמוב, ביומן ערוץ 7 כי בישראל המדיניות היא התנתקות מהחינוך.

"מקצצים בתקציב החינוך מיליארד שקלים. הכל מנוהל על ידי כלכלנים, אך המשאב הגדול ביותר הם התושבים. הקובעים הם כלכלנים שלא רואים את ההון האנושי, לחנך את הדור הצעיר לדרך ארץ, להיי-טק. צמצום תחומי המחקר זה צמצום תחומי החשיבה. נלמד רק מתימטיקה? אפשר לצמצמם בשכר הבכירים באוניברסיטאות, ממשכורות של 86 אלף שקלים. הכסף לאוניברסיטאות מגיע, והקיצוצים בתקציב ידועים מראש", אומר אברהמוב.

"יש מקומות, כמו אוניברסיטת באר שבע, שנערכו מראש, וקצצו בפינות ובשומנים, ויש שלא השכילו לעשות זאת וכעת מפנים את הקיצוצים אל הסטודנטים. התביעה שלנו היא נגד ההנהלות ומשרד החינוך שלא בודקים לאן הולך הכסף, ונגד משרד החינוך שמקצץ בחינוך הילדים, בעתיד שלנו. התביעה שלנו היא להגדיל את תקציב החינוך. אנחנו מדברים על כל החינוך בארץ- גם להגדיל את מספר הכיתות בבתי הספר, שלא יהיו 40 ילד בכיתה. עובדה שהצטרפו אלינו גם ארגוני המורים ותנועות הנוער. כולם אתנו בדרישה הזו. ההפגנות יעצרו כשיוגדל תקציב החינוך בישראל. אנו מחכים להצבעה על התקציב, יכולים להיות עוד מהלכים פוליטיים עד ה31 בחודש. ונקבל גם הבטחות לשנים הבאות, אם הדבר לא ייעשה בתקציב השנה, זה יספק אותנו. המאבק שלנו הוא למען הדורות הבאים", אומר הדובר.

היום צפויה עצרת גדולה של כל הסטודנטים באוניברסיטת חיפה.

