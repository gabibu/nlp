

תקציב המדינה אושר אמנם בתום ליל דיונים ארוך ומתיש בוועדת הכספים, אך כמעט כל החברים תמימי דעים שלא כל סעיפיו נשקלו ואף לא הובנו. מדובר בהצבעת רמיה שנועדה רק לאשר את ההתנתקות, אומר ח"כ איוב קרא.

תקציב המדינה אושר בוועדת הכספים של הכנסת. זאת לאחר דיון ארוך שכלל בין השאר גם "פיצוץ" לאחר שרבים מחברי הוועדה טענו כי עמודים שלמים מתוך הצעת התקציב טרם נשקלו וטרם נלמדו על ידם ועל כן לא יוכלו להרים ידם בעדם.

חבר הכנסת דני יתום איש מפלגת העבודה אמר רגע לפני פיצוץ הישיבה, אמש בשעת ערב, כי בגיל 60 אינו מתכוון להוות חותמת גומית לתקציב שאותו טרם למד. "הדפים כאן עדיין חמים מפני שעדיין הסתיים תהליך ההדפסה שלהם", אמר יתום כדי להוכיח שמדובר בהצעת תקציב שאינה מוכרת לחברי הוועדה. חבר הכנסת דהן מש"ס הבהיר "יש כאן עמודים שלמים שלא נדונו בכלל".

בעקבות דבריהם אלו של חברי הוועדה הופסקה הישיבה והתכנסה בלשכתו של יו"ר הוועדה חבר הכנסת ליצמן, שם יישרו הוא ויו"ר הקואליציה חבר הכנסת גדעון סער את ההדורים וחברי הכנסת שבו לאולם הוועדה, שם בתום 15 שעות דיון אושר התקציב.

במהלך הדיון ניסו חברי כנסת לערער על רבים מסעיפי התקציב, תוך מתקפות הדדיות ונסיונות להתעמת עם ניסוחים פתלתלים של הסעיפים. עם זאת, בתום הדיון הגדיר חבר הכנסת איוב קרא את אישור התקציב כ"רמיה". זאת כיוון שרבים מחברי הכנסת תמכו בתקציב שלא הבינו ואף לא למדו לאשורו, כל זאת רק בשל רצונם להותיר את הממשלה על כנה וליישם את תכניתו המדינית של ראש הממשלה.
(ש)
