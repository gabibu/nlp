

בשנת 2004 נרשם שיפור באיכות האוויר בגוש דן, ירושלים, באר-שבע, בית שמש, עפולה ורחובות והרעה בזיהום האוויר במודיעין ובכרמיאל. כל זאת בהשוואה לנתונים שנמדדו בשנת 2003.

להלן סיכום הנתונים:

בגוש דן נרשמו 65 ימים בעלי זיהום אוויר גבוה וגבוה מאד בשנת 2004 לעומת 77 ימים בשנה שעברה.

בירושלים נמנו 55 ימים עם איכות אוויר גרועה בשנת 2004 לעומת 71 בשנת 2003.

בבאר שבע נמדדו 15 ימים בעלי זיהום אוויר גבוה בשנת 2004 לעומת 27 ימים בשנת 2003.

בעפולה התקבלו 14 ימים כאלה בשנת 2004 לעומת 18 ימים בשנת 2003.

בבית שמש נרשמו 14 ימים בשנת 2004 לעומת 19 ימים בשנת 2003.

ברחובות נמנו 10 ימים בשנת 2004 לעומת 11 ימים בשנת 2003.

בכרמיאל נמנו 16 ימים בעלי זיהום אוויר גבוה לעומת 7 ימים בשנת 2003.

יחד עם זאת חלה הרעה באיכות האוויר במודיעין עקב תנופת בנייה וחציבה במקום. במודיעין נרשמים הריכוזים הגבוהים ביותר בארץ של חלקיקים נשימים. ריכוזים אלה חורגים מתקני איכות אוויר.

ד"ר לבנה קורדובה ביז'ונר, המנהלת המדעית של המרכז לניטור אויר במשרד לאיכות הסביבה מציינת כי חשיפה ארוכת טווח למזהם זה מגדילה את הסיכון להתפתחות מחלות ריאתיות כגון: אסתמה, ולהחמרה משמעותית של מחלות לב-ריאות כרוניות, מעלה את שיעור האשפוזים כתוצאה ממחלות דרכי הנשימה, לב וכלי הדם, מעלה את התסמונות הנשימתיות החריפות בקרב ילדים. מקורות החלקיקים הנשימים הם מקורות טבעיים (סופות אבק) ומקורות אנטרופוגניים (מעשי ידי אדם): תחבורה, תחנות הכח, תעשייה ומחצבות. השנה שררו סופות אבק רבות שכיסו את רוב חלקי הארץ. החלקיקים הטבעיים הללו בעברם מעל אזורים עירוניים ותעשייתים סופחים על גביהם חומרים מסוכנים מאד לבריאות האדם כדוגמת: מתכות כבדות ופחמימנים.

בכרמיאל נמנו 16 ימים בעלי זיהום אוויר גבוה לעומת 7 ימים כאלה בשנה שעברה. 9 מהימים בשנת 2004 הם כתוצאה מריכוזים גבוהים של חלקיקים נשימים ו-7 בעקבות חריגות שמונה-שעתיות של אוזון. נזקים בריאותיים של חלקיקים נשימים הוזכרו בנאמר על מודיעין. ריכוזים גבוהים של אוזון נובעים ככל הנראה ממזהמים ראשוניים שנפלטים במפרץ חיפה.

השיפור באיכות האוויר ברוב חלקי הארץ נובע משילוב בין תנאי מזג אוויר המעודדים פיזור טוב של המזהמים באטמוספירה ופעולות של המשרד לאיכות הסביבה.
