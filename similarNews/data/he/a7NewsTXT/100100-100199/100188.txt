

חברת החשמל החלה בימים אלה במבצע שיפוץ של אחת הארובות בתחנת הכוח "אורות רבין" ליד חדרה.

מדובר בארובה הדרומית, השייכת ליחידת הייצור הראשונה שהוקמה באתר בשנת 1981. עם תום שיפוץ הארובה הראשונה, יחל שיפוץ הארובה של היחידה השנייה.

העבודות יימשכו כשנתיים, בהשקעה של כ- 14 מיליון ש"ח.

בארובות, שנבנו כאמור לפני יותר משני עשורים, נתגלו פגמים במעטפת הבטון החיצונית, כתוצאה מפגיעת כלורידים ומלחים. השיפוץ והשיקום כוללים טיפול בבטון ומוטות פלדה מזוין, ולאחר מכן עבודות צביעה.

משטר רוחות משתנה ובעייתי, הנובע מעבודה בגובה של לא פחות מ- 250 מטרים, מהווה את אחד הקשיים העיקריים, עימם מתמודדים המשפצים, בעבודה הייחודית והמורכבת.

פרטים על הארובות:

שריפת דלק פחמי/נוזלי בתהליך ייצור החשמל כרוכה בפליטה מסוימת של חלקיקים וגזים. תחנות הכוח באתר "אורות רבין" מצוידות במתקנים, מכשירים ואמצעי בקרה . אחד המתקנים החשובים לשמירה על איכות הסביבה, הינה הארובה שמטרתה פיזור גזי השריפה לאטמוספרה בגובה רב. לכן, ארובות תחנת הכוח "אורות רבין" הינן המבנים הגבוהים ביותר בישראל   2 ארובות בגובה של 250 מטרים וארובה אחת בגובה של 300 מטרים.

