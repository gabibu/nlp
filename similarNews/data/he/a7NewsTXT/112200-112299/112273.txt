

ברוב של 33 בעד וללא מתנגדים, עברה היום בקריאה טרומית הצעת חוק הטיפים, הקובעת כי טיפ אינו במקום שכר. ההצעה עוברת עתה להמשך הליך חקיקה בועדת העבודה, הרווחה והבריאות.

מדובר בהצעת חוק הקובעת כי טיפ שנותן לקוח למלצר, או לנותן שירות אחר כמו: שליח ונער מעלית, לא יהווה תחליף למשכורת ועל המעסיק יהיה לשלם לנותן השירות שכר מינימום ואת כל הזכויות הסוציאליות הנלוות. "הטיפ, שהוא נדבת לבו של הלקוח למלצר, הוא מתנה ואינו תחליף לשכר. על הטיפ להגיע ישירות למלצר ולא למעסיק", נאמר בהצעה.

הצעת החוק באה לאחר המלצה של ועדה ציבורית בראשות פרופ' אברהם פרידמן שבחנה את יחסי העבודה בענף המלצרות ומצאה כי במקרים רבים שכרם של העובדים בענף זה אינו מגיע אפילו לגובה של שכר מינימום כחוק. הועדה המליצה לקבוע בחוק כי "מענק כספי המשולם לעובד ישירות ע"י מקבל השירות לא יבוא בגדר שכר עבודה". הממשלה קיבלה את המלצות הועדה.

יום ההצעה, ח"כ עמיר פרץ יו"ר ההסתדרות החדשה ואחד מהמועמדים לראשות העבודה, אמר:
"מעבר הצעת החוק היום מהווה בשורה לציבור הסטודנטים ולכלל הצעירים במדינת ישראל. אני מקווה כי לאחר אישור החוק נוכל לחזור לימים שמלצר היה מקצוע לכל החיים".
