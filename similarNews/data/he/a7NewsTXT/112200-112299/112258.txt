

האיחוד הלאומי דורשים מצה"ל לפעול בכוח ובמיידיות נגד יורי פצמ"רים על גוש קטיף כאילו מדובר בירי נגד תושבי ת"א או ירושלים. כ-29 פצצות מרגמה נפלו אתמול על ישובי הגוש, אחת מהן גרמה לפציעת אזרח ישראלי.

"לא נאפשר לממשלת הליכוד השמאלנית להתייחס לתושבי גוש קטיף כאזרחים סוג ב'. ההבלגה של צה"ל כלפי מחבלים וטרוריסטים לעומת היד הקשה המופעלת כנגד המפגינים, שנעצרו אתמול וחלקם עדיין מוחזקים במעצר, אינה מתקבלת על הדעת" אומרים עוד באיחוד הלאומי.

גורמים ישראלים פנו אל גורמים ברשות והודיעו כי ישראל לא תשב בחיבוק ידיים ולא תבליג על הירי.
הגורמים הוסיפו כי חוליית קסאם גם היא בבחינת "פצצה מתקתקת" וכי ישראל הבהירה כבר שלא תהיה יציאה מעזה תחת אש.

גורם מדיני בכיר טען כי החמאס החל בירי פצמ"רים בעקבות החלטת בית משפט ברפיח לבטל את תוצאות הבחירות המקומיות.

בשעות הצהרים החל ירי פצמ"רים לעבר נוה דקלים ומורג, מכיוון חאן יונס. צה"ל זיהה עמדה שבה הוצב משגר ולידו שני מחבלים שירו לפחות שלש פעמים. "במסגרת התיאום הביטחוני הועבר מסר לפלשתינים לשלוח למקום שוטרים פלשתינים על מנת להפסיק מיד את ירי זה".

צה"ל המתין אך משנוכח לדעת כי השוטרים אינם פועלים, ירה מסוק של חיל האויר לעבר החולייה ופגע במחבל.

כאמור, מירי פצצות מרגמה לעבר נוה דקלים נפצע אזרח ישראלי באורח קל. הוא נפגע ליד בית הכנסת של הישוב. קודם לכן נורו 5 פצצות מרגמה ותלמידי בתי הספר והגנים עוכבו בבתי הספר מחשש לפגיעה.

אתר קטיף מציין כי המחבלים "מריחים" שתכנית שרון יורדת לטימיון ושבים לירות לעבר הישובים. "כאשר המחבלים ידעו ש'הירושה' - ישובי גוש קטיף, קרובה אליהם, הם נצרו את האש, וכאשר הם 'מריחים' שהתוכנית מתחילה לברוח, הם מנסים להלחיץ את המערכות בירי מסיבי לעבר היישובים".
