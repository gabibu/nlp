

הורים רבים לילדים שנעצרו בחסימות הכבישים קיבלו הבוקר שיחות טלפון מקציני המשטרה, בהן הוצע להם להגיע לעסקה לשחרור הבן תמורת מעצר בית. נטען כי העסקה מתואמת עם עו"ד למרות שהפרקליטים מתנגדים לה.

שיחות בהן נשמעה "הצעה שאי אפשר לסרב לה", כהגדרתם, קיבלו הורים לילדים שנעצרו במהלך מבצע ארגון 'הבית הלאומי' לחסימת כבישי המדינה ביום שני.

בשיחה זו הציעו חוקרי המשטרה להגיע להסכם עם ההורים ובו יחתמו אלה על מעצר בית ובתמורה ישוחרר הבן. אביו של אחד הנערים העצורים משוחח עם כתבנו ומספר: "אמרתי להם שאני לא יכול לחתום בשמו של הילד. לא מדובר בילד בן ארבע אלא בנער עצמאי לכל דבר. אי אפשר לכלוא אותו. אם לא אוכל לברר איתו את דעתו ושההסכמה לא התקבלה תחת לחץ ולאחר מכן להתייעץ עם עורך דינו לא אוכל לחתום על שום הצהרה. לדעתי מדובר בניסיון לנצל את מצוקת ההורים ולפורר את תחושת הגיבוש של קבוצת העצורים".

על פי ייעוץ משפטי שקיבל האב הוא ממליץ לכל הורה שיקבל טלפון שכזה "פשוט לטרוק אותו". "מאוד מחשיד הניסיון שלהם לעקוף את עורכי הדין של הילדים ולפנות ישירות למשפחה. אולי מנסים לנצל את חוסר הידע שלנו והמצוקה בתקווה שנחתום מיד על טופס שחרור שכזה. הבעיה היא שאחר כך מי שייעצר בהזדמנות אחרת, אם חתמו בשמו על טופס שכזה הוא צפוי לעונש חמור פי כמה ממעצר ללא חתימה על טופס שכזה".

בתוך כך מדווח כתבנו כי היום הגיש עורך הדין עדי קידר ערר לבית המשפט על החלטת השופט לאשר שחרור בתנאים מגבילים לתקופות של בין חודש וחצי עד ארבעה חודשים תוך סיכום עם ההורים. עו"ד קידר הגיש את הערר בשמה של תנועת 'חננו' המגישה סעד משפטי לעצורי פעולות המחאה נגד ההתנתקות.

הדיון בערעור צפוי היום אחר הצהריים.
(ש)
