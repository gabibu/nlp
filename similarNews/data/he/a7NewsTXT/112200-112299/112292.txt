

שרת המשפטים לבני דורשת מהמתיישבים להודיע בתוך 7 ימים אם הם מצטרפים לתכנית ניצנים. מי שיגיע להסכם מאוחר יותר עלול להפגע, אמרה. דובר קטיף ערן שטרנברג: דברי השרה שקריים ונועדו להפחיד.

מתיישבי גוש קטיף נדרשים להזדרז, ובתוך 7 ימים להודיע אם בכוונתם להצטרף לתכנית ניצנים, כך הודיעה שרת המשפטים ציפי לבני במהלך מסיבת עיתונאים שכינסה במשרד רה"מ. היא הכחישה כי מדובר באולטימטום ויחד עם זאת טענה כי לוקח זמן להכשיר שטח ולהפקיע קרקעות אם צריך. היא הוסיפה כי תנאי המעבר של אלו שיגיעו להסכם מאוחר יותר, עלולים להיפגע "בשל קוצר הזמן".
עוד טענה כי עד כה חתמו על ההסכם 426 משפחות, שהן כרבע מכלל משפחות המתנחלים.

"שקר וכזב", אומר בתגובה דובר מועצה אזורית חוף עזה ערן שטרנברג. לדבריו עוד שמורה אצלו כותרת שהפיץ יונתן בשיא לפיה: "כבר 800 משפחות חתמו אצלו על הסדרים".

בראיון לאמציה האיתן בערוץ 7 אומר שטרנברג כי כ 150 משפחות חתמו על הצהרות שהם מוכנים לעבור לניצנים. מדובר לדבריו בקבוצה בגוש קטיף החלוקה עם רוב המתיישבים על דרכי המאבק ו"הם השתכנעו מהפחדותיהם של ראש הממשלה ומנהלת ההינתקות וטענו שצריכים להכין 'תעודת ביטוח', ולכן חותמים על מסמך הצהרתי המביע ענין לעבור לניצנים, ללא התחייבות מעשית".

מסמך ההצהרה מכיל לדבריו סעיף שקובע כי אין בחתימה זו משום הסכמה לתוכנית ההינתקות או הימנעות ממאבק בה, וחשיבותו היא עבור אנשי מנהלת ההתנתקות אומר שטרנברג, הם זקוקים לו "כדי שיוכלו לתכנן מראש את הבנייה בניצנים, כמה מבנים עליהם להכין".

לדבריו החותמים על מסמך ההצהרה אינה מבינים שכל עניינה היא לחזק את מעמדו המעורער של רה"מ, בעיני העם, וזאת על ידי הצגת משפחות רבות כמעוניינות לעבור לניצנים, ומתוך כך להציג את תכניתו כברת יישום. יחד עם זאת הוא מוסיף, אין מתאנים או מחרימים את החותמים "למרות שאנו חלוקים עליהם בדרכי הפעולה, הם ידידינו הטובים ביותר, ושוררת בין הצדדים רק אחווה ורעות".

הוא מציין את אנשי הפורום המשפטי למען ארץ ישראל "קבוצה רצינית של עשרות עורכי דין מנוסים ובעלי שם שעליהם אנו סומכים, המנהלת משא ומתן עם נציגיו של ראש הממשלה כדי לדאוג שאם תיושם התוכנית, ינתן פיצוי הולם למפונים".

שטרנברג מתייחס לאיומיה של שרת המשפטים, לפיהם מי שלא יפנה עכשיו למינהלת יפסיד בעתיד, ואומר כי הם שקריים ונועדו להפחיד את התושבים, "כולנו יודעים, שכדי להכין מגורים בניצנים לכל תושבי גוש קטיף, נדרשות כ 4 עד 5 שנות עבודה לפחות".

הוא מוסיף כי הפורום המשפטי דורש שמגורי העראי יהיו סמוכים למגורי הקבע, אם יהיה פינוי, וזאת כדי למנוע עקירה נוספת בעתיד. אנשי הפורום אינם מוכנים להתפשר על כך וזאת כדי להבטיח את יישום תכנית הקבע וכדי שהתושבים לא יישארו עם הבטחות ובתוך קרוואנים. "מי שיסמוך כעת על שרון ימצא עצמו לאחר מכן עם פיסת נייר ביד ותו לא".

שטרנברג מדגיש: "אנו יודעים שרק מי שלא ימצמץ במאבק הזה הוא שינצח בו בסופו של דבר".
