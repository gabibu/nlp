

מחר, (יום ה') תחנוך ההסתדרות הציונית את מוזיאון הרצל החדש בטכס ממלכתי בהר הרצל. להקמת המוזיאון שותפים קרן ירושלים, ומשרד החינוך.

מרכז הרצל החדש מוקדש למורשתו של בנימין זאב הרצל, שהיה מייסדה של ההסתדרות הציונית העולמית. המרכז כולל מוזיאון חדשני ומדרשה לחינוך ציוני ולהנחלת מורשתו של חוזה המדינה. הביקור במוזיאון, המלווה במצגת אור קולית, מעלה בפני המבקר שאלות הנוגעות לאתגרים הניצבים בפני התנועה הציונית ומעמת את חזונו של הרצל עם המציאות בת זמנינו.

הקמת המוזיאון החדש ארכה כשלוש שנים במהלכן, עברו המוצגים שיחזור על ידי הצוות המקצועי של מוזיאון ישראל. כמו כן, התבצעו עבודות תשתית נרחבות לשיפוץ ולהרחבת המבנה, במסגרתן הוקם העתק של אולם קונגרס באזל וחדר עבודתו של הרצל.

עוד במוזיאון פריטים אותנטיים של הרצל, בהם שולחן הכתיבה המקורי עליו נכתב הספר 'מדינת היהודים', מסמכים מקונגרס באזל הראשון, פריטים אישיים של הרצל ועוד. במוזיאון מצגת אור קולית חדשנית, העוקבת אחר סיפור חייו של חוזה המדינה, בתפאורות משתנות של סימטאות וינה ופריס, אולם הקונגרס הציוני בבאזל, חדר העבודה של הרצל ועוד.

הטכס בהשתתפות נשיא המדינה, משה קצב, יו"ר הנהלת הסוכנות היהודית, סלי מרידור, יו"ר הכנסת, חה"כ ראובן ריבלין, נשיא בית המשפט העליון, יו"ר קרן ירושלים, הגב' רות חשין.


