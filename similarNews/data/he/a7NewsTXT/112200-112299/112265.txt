

הרב לוינגר מראשי הנהגת הישוב היהודי בחברון וממנהיגי גוש אמונים אומר כי פעילות המחאה הציבורית מזכירה את התקופה הראשונה של העליות לסבסטיה רק שהפעם זה "בצורה יותר מקיפה וחזקה".

(תמונה: הרב לוינגר נעצר בחסימת ציר הגישה לבאר שבע, השבוע)

הרב לוינגר מראשי הנהגת הישוב היהודי בחברון ומי שהוביל במסגרת גוש אמונים את העליות לסבסטיה, בראשית ההתיישבות ביש"ע, אומר כי הוא שואב עידוד מעוצמתו של הנוער ומאהדת הציבור אל פעילות המחאה. "כך היה גם בתקופה הראשונה של העלייה לסבסטיה - והפעם זה בצורה יותר מקיפה וחזקה. הנוער מאוד חזק ומאמין. לא שמעתי ולו קללה אחת מהנערים כלפי שוטרים".

הרב לוינגר השתתף בחסימת ציר הגישה לבאר שבע במהלך מבצע "ניסוי כלים" של ארגון "הבית הלאומי" ביום שני. הקבוצה חסמה את כביש הגישה לעיר למשך שעה.

לדבריו כשהגיעו השוטרים כדי לפנות את הציר הם קיבלו "סיוע" בלתי צפוי מבדואים תושבי האזור, שהחלו לרגום את המפגינים באבנים. מידויי האבנים נפגע באורח קל אחד המפגינים חייל בחופשה. הרב לוינגר אמר בראיון לערוץ 7 כי המשטרה הגיבה אך לא מספיק.

הוא הוסיף כי הקבוצה הוסעה לבית המעצר ו"האוירה ברכב היתה מיוחדת כמו בחג". כשהגיעו העצורים לבאר שבע הם צעקו מתוך הניידת "יהודי לא מגרש יהודי", וזכו לדברי הרב לוינגר, לתגובות אהדה ואף לחיוכים, מהתושבים שעל פניהם חלפו.

הרב לוינגר אומר כי הפגנות של רבבות מכריעות וכי גם מורו הרב צבי יהודה קוק זצ"ל, הדריך להפגנות גדולות ולא של יחידים. "הרב אמר לי בתחילת גוש אמונים יש שלושה דרגות צדיקים: חסידים וישרים ויש ובמקהלות רבבות עמך בית ישראל. הרב צבי יהודה לא אהב את ההפגנות הקטנות".

