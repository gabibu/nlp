

מזכ"ל האיחוד החקלאי דודו קוכמן: בגוש קטיף חקלאים מעולים המייצאים ומייצרים תוצר חקלאי בהיקף של מאות מיליוני ש"ח, חוסר היערכות "מהיר ויעיל" להתנתקות, יגרום לאובדן מטבע זר ולאובדן שווקים.

"אם לא נדע לקלוט אותם (אנשי גוש קטיף) במהירות וביעילות ולאפשר להם להמשיך את עבודתם, יגרם נזק אדיר הן למפונים עצמם והן למשק הלאומי שיפסיד מטבע זר רב. אם נאבד השנה שווקים באירופה בגלל ההתנתקות ספק אם נוכל לחזור אליהם בעתיד".

ועידת האיחוד החקלאי, המתכנסת הערב ומחר באפעל, תדון ב"ישוב מחדש" של מגורשי גוש קטיף בישובים הותיקים והחדשים של התנועה. הועידה תפתח הערב (19:30) בהשתתפות השר לפיתוח הגליל והנגב, שמעון פרס והשר לאיכות הסביבה, שלום שמחון. יום הדיונים המרכזי וקבלת ההחלטות יתקיימו מחר, יום חמישי.

האיחוד החקלאי מדווח כי בימים אלה הוא מלווה את הקמתה של שרשרת ישובים לאורך הגבול עם מצריים. הישובים מיועדים לקליטת תושבי גוש קטיף ותושבים מאזורי הארץ האחרים המעונינים לישב את הנגב. שרשרת הישובים החדשה, שתוקם בתחום המועצות האזוריות אשכול ורמת הנגב, תכלול ישוב קהילתי של 1500 משפחות בשם "שלומית" וארבעה ישובים חקלאיים בהיקף של 150 משפחות כל אחד הנקראים בשלב זה "חלוצית".

קוכמן הדגיש שהאיחוד החקלאי הינו א-פוליטי ובמשך כל השנים הקפיד לבצע את החלטות הממשלה והכנסת, בלי קשר לעמדות הפוליטיות האישיות של החברים. הוא הדגיש ש"התנועה תעמיד לרשות מפוני גוש קטיף את כל הידע והעזרה הנדרשים להבטיח את קליטתם המהירה בישובים החדשים.
ועידת האיחוד החקלאי תעסוק בנוסף בנושאים המרכזיים העומדים על סדר יומה של ההתישבות בישראל: עיגון זכויות החקלאים בקרקע וחתימת הסכמי חכירה ארוכי טווח, העברת הנחלות החקלאיות לדור הצעיר, הבטחת עתידו של דור ההורים, חיזוק תנועת הנוער והסדרת מערכת היחסים הפנימית בין התושבים הותיקים והחדשים בישובים".
