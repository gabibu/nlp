

וועדת הכלכלה אישרה עונשי מאסר של שנה וקנסות בגובה מאות אלפי שקלים למי שייצר, ייבא או ימכור מוצרים שאינם עומדים בתקן הרשמי.

ועדת הכלכלה אישרה היום בתיקון לחוק התקנים את החמרת הענישה כנגד מי שייצר, ייבא, ייצא או ימכור מוצרים ושירותים שאינם עומדים בתקן הרשמי, המחייב, מטעם מכון התקנים.

מהוועדה נמסר כי החמרת הענישה נועדה, בין היתר, גם לאפשר את הליכי הליברליזציה וההקלות בבדיקת היבוא.

עו"ד מיכאל אטלן, המשנה ליועמ"ש במשרד התמ"ת, אמר כי ב- 1 ביוני השנה יוחל בשלב הראשון של הליברליזציה שסיומה המלא יהיה בנובמבר ובנוסף להקלות בבדיקת הטובין יקבע "מסלול ירוק".
עו"ד תמר פינקוס מסרה לוועדה כי בשנת 2004 הוגשו כ- 60 כתבי אישום נגד יצרנים או יבואנים ששיווקו מוצרים שלא עמדו בתקן, כגון מוצרי החשמל החייבים בתקן רשמי, מוצרים המיועדים לתינוקות כגון מיטות ועריסות, סולמות וכיוצ"ב.

גברת זיוה פתיר מנהלת מכון התקנים אמרה כי לא ניתן לבצע רפורמה ללא הגברת האכיפה והענישה. לדבריה, לאחרונה נמצא כי אלף משלוחי יבוא לא עמדו בתקן והם נשלחו לארצות המוצע.

יושב ראש הוועדה חבר הכנסת אמנון כהן דרש להעמיד בתמ"ת פקחים נוספים ל- 8 הפקחים הקיימים כדי להבטיח את טיב המצרכים לצרכנים. "השמירה על בטיחות הצרכן ובריאותו מחייבת להחמיר את הענישה כנגד מי שמנסה בדרכים קלות לעשות כסף קל על חשבון הצרכנים" אמר כהן.

כאמור, הוועדה החליטה לקבוע מאסר של שנה, במקום 6 חודשים, וכן להעלות את גובה הקנסות מ- 20 אלף  לכ- 200 אלף  ליחיד וכ- 400 אלף  לתאגיד, על כל אחד מסוגי המוצרים או השירותים שלא יעמדו בדרישות התקן המחייב או שיסומנו בתו תקן על אף שלא ניתן היתר ממכון התקנים. בנוסף, החליטה הוועדה לאשר מתן סמכויות לממונה על התקינה, לנקוט בהליכים מינהליים מידיים נגד עבריין במקום להעמידו לדין פלילי שהליכיו מתמשכים. זאת, אם נוכח הממונה כי נגרמת פגיעה בבטיחות הציבור, בבריאותו או באיכות הסביבה.

לא אושרה בקשתו של מר יוסף טמלר נציג איגוד לשכות המסחר לבטל את החובה החלה כיום על היצואנים לעמוד, בנוסף לדרישות שמציגות המדינות אליהן מיוצאות הסחורות מישראל, גם בתקנים הישראלים. נציגי התמ"ת מסרו כי על אף שלא הוגשו למשרד בעשר השנים האחרונות תלונות של היצואנים בנושא והחובה בחוק הפכה "לאות מתה" בכוונתם להביא לכנסת בהקדם תיקון נוסף לחוק התקנים בעניין פטור לייצוא ולחומרים מיובאים לייצור לצורך ייצוא.
(ש)
