

יש לקבוע מדד שיגדיר את משך הזמן של הפסקות החשמל הלא מתוכננות בשנה וכן לצמצם את טווח הסטיה המותר בבדיקת מוני החשמל של הצרכנים. כך טוענת התאחדות התעשיינים.

את דבריה מצרפת התאחדות התעשיינים בהערותיה לספר "אמות המידה" של הרשות לשירותים ציבוריים חשמל.

משה כהן, יו"ר ועדת האנרגיה בהתאחדות התעשיינים ומנכ"ל 'יהודה רשתות' שמסר על כך טוען, כי יש לקבוע מנגנון פיצוי למפעלי התעשייה ולציבור הצרכנים כולו, במקרים בהם חרג בעל הרשיון להולכת / חלוקת חשמל מהמדדים שנקבעו, דבר שיתמרץ את ספק השירות להתייעלות ולשיפור אמינות ואיכות אספקת החשמל.

כמו כן טוענת התאחדות התעשיינים, כי יש לאפשר את ניתוק אספקת החשמל ללא הודעה מוקדמת, רק במקרה בו מתקן הצרכן, או שינוי שנעשה במתקן ללא רשות ספק השירות, גורם או עלול לגרום, לנזקים מיידיים לרכוש או לגוף.

יו"ר ועדת האנרגיה בהתאחדות התעשיינים טוען, כי יש מקום לצמצם את שיעורי הסטייה של בדיקת דיוק המונה, שכן שיעורי הסטייה בחלק מהסעיפים שהוצגו בספר "אמות המידה", מהווים טווח רחב מדי עבור אי דיוק, בפרט כאשר מדובר בצרכנים שהיקף חיוביהם עומד על מיליוני שקלים בשנה.

התאחדות התעשיינים ממליצה, כי בכל מקרה בו מחויב הצרכן בגין מקדם הספק נמוך - יינתן הסבר בחשבון החשמל לגבי מהות החיוב והדרכים לטפל בבעיה ובכך למנוע את התשלומים המיותרים בעתיד.

כהן טוען, כי תקופת ההתראה לצרכן, לגבי הפסקת חשמל מתוכננת, צריכה להיות ארוכה יותר מהמינימום שנקבע   5 ימים בלבד, ועבור מפעלים גדולים בעלי תהליך רציף או רגיש, זמן ההתראה המינימלי צריך להיות לפחות 10 ימים על מנת לאפשר להם זמן היערכות מתאים. בנוסף ממליצה התאחדות התעשיינים לחייב את ספק השירות החיוני לתאם את הפסקת החשמל המתוכננות עם המפעל וכן לדאוג לאספקת חשמל חליפית ראויה לצרכן בזמן הפסקת החשמל.

כמו כן, ממליצה התאחדות התעשיינים, כי הרשות לשירותים ציבוריים חשמל תפעל בהקדם לקביעת תעריף להגדלת חיבור במתח עליון, תעריף לחיבור נוסף לרשת מתח גבוה ותעריף לבדיקת מתקן.

כמו כן ממליצה ועדת האנרגיה בהתאחדות התעשיינים לקבוע מקבצי שעות צריכה יציבים לזמן ארוך, זאת בעקבות העובדה שחלק ניכר מהמפעלים, במיוחד צרכני החשמל הגדולים, מתאימים את מדיניות תעסוקת העובדים והמשמרות, גם לפי מקבצי שעות צריכת החשמל.

כהן קרא לרשות לחשמל לזרז את הטיפול בתעריפים ובאמות המידה המתייחסות לייצור חשמל בקוגנרציה. לדעתו, על הרשות לחשמל לפעול בהקדם להסדרת הקשר בין יצרן חשמל פרטי בקוגנרציה לבין ספק השרות החיוני, בכל הנוגע לתעריפים ולאמות המידה - זאת כדי לאפשר התפתחות מהירה של תחום זה.
(ש)

