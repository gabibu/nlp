

עו"ד אליקים העצני אומר לערוץ 7 כי תכניתו "הנפשעת" של שרון תיפסק רק אם יהיו "מחנות מעצר המוניים". עוד אמר כי 'מורהו הרוחני' הוא עמוס עוז שאיים כי לא יתן לבצע טרנספר לערבים.

עו"ד אליקים העצני מראשי הנהגת יש"ע אומר כי הוא רואה בחסימות הכבישים במדינה את התממשות
הדרך אליה קרא במשך שנים. "אני ממשיך ומכריז שעד שלא יהיו מחנות מעצר המוניים לא יפסיק שרון את תוכניתו הנפשעת".

דבריו של העצני באים כיומיים לאחר מבצע "ניסוי כלים" של ארגון "הבית הלאומי" במהלכו נחסמו כ 40 כבישים בארץ.

העצני אומר בראיון ליומן הצהריים של ערוץ 7 כי "המורה" שלו בעניין זה הוא השמאל, שלאחר שנים של מאבק הגיע להישג שבו "עקירת כפר ערבי לא מופיעה כלל בלקסיקון הפוליטי, ו'טרנספר' היא מילה גרועה יותר ממילה גסה". הדבר הושג לדבריו, לאחר קמפיין שנמשך שנים ובמהלכו איים הסופר עמוס עוז "אתם לא תבצעו טרנספר בערבים מפני שאנחנו לא ניתן לכם".

הוא לא דיבר על 'התנחלות בלבבות', אומר העצני ומוסיף כי עוז הוא "המורה הרוחני" שלו לענין זה. "אנו צריכים ליצור מצב שעקירת יישוב יהודי תהיה דבר שאינו מתקבל על הדעת, ברגע שמדברים על עקירת יישוב יהודי, המדינה מפסיקה לתפקד. כך נגן על ארץ ישראל, ואת 'ההתנחלות בלבבות' אני מוכן להשאיר לשאול יהלום" מסכם העצני.
