

בראיון ליומן הצהריים של ערוץ 7 שוחח עדי גינזבורג, אחד הפעילים המרכזיים לשחרורו של יונתן פולארד, על פגישת שגריר ישראל דני איילון והמרגל הישראלי בכלאו אתמול, והבהיר את מורת הרוח מתוצאותיה של הפגישה.

גינזבורג אומר כי בעצם קיומה של הפגישה בוצע מהלך פורמאלי בלבד שכן בסיכומה לא נאמר בה כל דבר חדש. "הפגישה היא בדרישה מינימאלית ביותר מתוך רשימת דרישות שראש הממשלה חייב לבצע כדי להוכיח לאזרחי ישראל שיש כוונה רצינית לשחרר את יונתן. אמנם הבהרנו בעבר שאם הכוונה היא רק להיפגש עם יונתן ללא כל מימד משמעותי הרי שזה נראה כמו פגישה שכל מטרתה היא להוריד מעט את הלחץ מראש הממשלה ותו לא".

גינזבורג מזכיר כי "גם לפני שנתיים אמר שרון שהורה לשגריר להיפגש עם פולארד וזה לא בוצע. לכן אין ספק שכל הפעילים שהתאמצו בהפגנות ובעצומות להביא לביצוע המפגש יכולים לראות ברכה מסויימת בעמלם".

באשר למניעים שהובילו את שרון לקיומה של הפגישה אומר גינזבורג כי "בעיקר בתקופה הקשה והבעייתית הזו מבחינתו של שרון הוא זקוק להוכיח לציבור שהוא עושה למען פולארד".

"הצלחנו להוכיח לשרון שחשוב לו להראות פעולה למען פולארד. כעת נותר לנו, בסדרת פעולות מתוכננות, להוכיח לו שהוא חייב להביא את פולארד לארץ כמו שהוא יודע ועשה כבר בפרשת סוכני המוסד, בפרשת עזאם עזאם וטננבאום".

בראיון אמר גינזבורג למראיין אמציה האיתן כי הדיווחים כאילו פולארד תקף את השגריר עצמו ולא כן היה. "פולארד אפילו ריחם על השגריר שהוא נאלץ לחזור על אותן מנטרות ודיקלומים שנאמרו לו על ידי ראש הממשלה. דיבורים על כך שישראל לא הפקירה אותו, ועושה את כל המאמצים לשיחרורו וכו'. הטענות אינם כלפי השגריר שממבט עיניו נראה היה שלא נוחה לו הפגישה והדברים שהוא נאלץ לאמר. הוא הרי אינו אדם פרטי אלא שליח של ראש הממשלה".

באשר להצהרת שר החוץ סילבן שלום שפורסמה בתקופה האחרונה לפיה ישראל תחל בפעילות נמרצת לשחרורו אומר גינזבורג כי דבריו תמוהים שכן מזה עשרים שנה המדינה טוענת שהיא פועלת לשחרורו של פולארד בחשאי. האם עד כדי כך בחשאי עד שגם שר החוץ לא יודע על זה כלום?" גינזבורג מגיע למסקנה מדברי השר שלום שמדובר בהצהרות ריקות מתוכן.

הוכחה לדבריו רואה גינזבורג בסירובו של ראש הממשלה שרון להגיש מכתבים החתומים על ידי כל הרבנים הראשיים וכל חברי הכנסת למעט הח"כים הערבים הדורשים מבוש לשחרר את פולארד על רקע הומאניטארי.

כעת מתכוונים הפעילים למען פולארד לקיים הפגנה גדולה מול בית הנשיא בעת ביקור רעייתו של ג'ורג' בוש בישראל ביום ראשון הקרוב. כמו כן רואים הפעילים כאקט מוצלח ביותר את המחאה הטלפונית בה אזרחים שבים ומתקשרים מדי יום ללשכת ראש הממשלה ותובעים את שחרורו של פולארד.
(ש)
