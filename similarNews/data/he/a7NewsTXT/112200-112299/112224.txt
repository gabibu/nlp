

הרווח הנקי של הבנק הבינלאומי הסתכם ב-79 מיליון שקל ברבעון הראשון של 2005   גידול של 61% לעומת הרבעון המקביל אשתקד.

הרווח הנקי של הבנק הבינלאומי הסתכם ב-79 מיליון שקל ברבעון הראשון של שנת 2005 בהשוואה ל-49 מיליון שקל ברבעון המקביל אשתקד גידול של 61.2%.

תשואת הרווח הנקי להון העצמי בתקופה ינואר-מרס 2005 עמדה על שיעור של 8.8% בחישוב שנתי, בהשוואה ל-5.7% ברבעון המקביל אשתקד ול-6.9% בכל שנת 2004.

דוד גרנות מנכ"ל הבנק אמר עם פרסום התוצאות כי הבינלאומי ממשיך בתוואי המתוכנן של חזרה הדרגתית לרמת רווחיות נאותה תוך שיפור ניכר במרכיבי הפעילות השונים וירידה ברמת סיכון האשראי: "השיפור בתוצאות העיסקיות ברבעון הראשון של 2005 לעומת הרבעון המקביל אשתקד, הינו פועל יוצא של יישום אסטרטגית הבנק ונובע משלושה גורמים עיקריים: ירידה של 37.2% בהפרשה לחומ"ס; גידול של 15.1% ברווח מפעולות מימון, שנובע במידה רבה מעלייה בהכנסות מתיווך פיננסי כתוצאה משיפור במירווחים וגידול בנפח הפעילות המימונית; וגידול של 14.8% בעמלות התפעוליות".

"ברצוני לציין כי בדוחות הרבעון הראשון לא נכללו החזרי הפרשות בגין מכירת החובות של חברת יפאנאוטו ומימוש האחזקות (של חברת זאבי אחזקות) בחברות קשת ומל"מ שההסדרים והמימושים בגינם החלו ברבעון השני של השנה", אמר גרנות.

גרנות אמר עוד כי השיפור ברווחיות בולט על רקע המשך הירידה בסיכון האשראי של הבנק: "בנוסף לירידה ברמת ההפרשות - ששיעורן מתיק האשראי הינו 0.6%, ניתן לראות כי החל מהרבעון השלישי של 2003 נמשכת מגמת הירידה בהיקף החובות הבעייתים ושיפור בתמהילם. כמו כן יחס ההון לרכיבי סיכון עלה לרמה של 11.8%, גבוה מהיחס המקובל במערכת הבנקאות בארץ, ויחס האשראי לסך כל המאזן הגיע לרמה של 62.0% בסוף הרבעון הראשון של 2005 לעומת 64.2% בסוף 2004".

בהתייחס לרכישת יובנק (אינווסטק לשעבר) אמר גרנות כי הבינלאומי מתחיל לקטוף את פירות ההשקעה בבנק הפועל בעיקר במגזר הבנקאות הפרטית ושוק ההון: "קבוצת הבינלאומי כוללת גם את יובנק ופאג"י   בנקים מסחריים שמתמחים בשוקי נישה, ומשיגים תוצאות נאות על ידי ניצול הפלטפורמה התפעולית של הקבוצה. ברבעון הראשון של 2005 אוחדו לראשונה תוצאות יובנק בדוחות הכספיים של הבינלאומי, והוא תרם 7.4 מיליון שקל לרווח הנקי של הבנק. יובנק יחזק את קבוצת הבינלאומי בתחומי הפעילות העיקריים שלה   בנקאות פרטית ושוק ההון והמט"ח, ויגדיל בצורה משמעותית את נתח השוק של הקבוצה בתחומים אלה".
(ש)
