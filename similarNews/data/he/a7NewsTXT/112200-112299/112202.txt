

בעקבות החלטת מרצי האוניברסיטאות להחרים את אוניברסיטאות חיפה ובר אילן הודיעה הליגה נגד השמצה כי בכוונתה לקרוא לחרם נגדי מול האקדמיה הבריטית.

על דבר האיום סיפר מנכ"ל הליגה אברהם פוקסמן ל'הארץ'. לדבריו הליגה תפנה לאוניברסיטאות מובילות בארצות הברית ותדרוש כי בשם אמונתם בחופש האקדמי עליהן להחרים את המחרימים.

את הפניה למוסדות האקדמיים בארצות הברית משהים בנתיים אנשי הליגה על מנת "לתת קצת זמן לאנשים הטובים וההגונים שמאמינים בחופש אקדמי אמיתי, כדי לראות אם הם עצמם מסוגלים לשנות זאת. אני מאמין שההחלטה הזו בת שינוי, כיוון שהרבה אנשים טובים בבריטניה עצמה זועזעו כמונו מהחלטת החרם", אמר פוקסמן.

השהיית המהלך תיבחן בשנית בעוד ימים אחדים, לאחר הכינוס המיוחד אותו מתכנן איגוד המרצים הבריטיים כדי לבחון את החלטת החרם. באם יגברו הקולות לבטל את החרם יבוטל גם החרם הנגדי. על פי הדיווחים דוברי אוניברסיטאות אוקספורד, קיימברידג' וורוויק הודיעו על החלטתם להתנגד לחרם.
(ש)
