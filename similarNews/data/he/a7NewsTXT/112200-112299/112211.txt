

בחודש אפריל 2005 נרשמו על ידי משטרת ישראל (בתיקי ת"ד) 1,234 תאונות דרכים עם נפגעים מהן 30 תאונות קטלניות ו-151 תאונות עם פצועים קשה.

בתאונות אלו נפגעו 2,352 איש, מהם 33 הרוגים ו-178 פצועים קשה. על כך נמסר מהלשכה המרכזית לסטטיסטיקה, על סמך נתונים ארעיים שנתקבלו ממשטרת ישראל וסוכמו בלשכה.

בבדיקת נתוני המגמה נמצא, כי במספר התאונות נרשמה ירידה החל בחודש מרס 2004 ועד חודש אפריל 2005 בקצב של כ-0.9% בממוצע לחודש, לאחר עלייה בין החודשים יוני 2003 לפברואר 2004 בקצב של כ-0.5% בממוצע לחודש. במספר הנפגעים, נרשמה ירידה החל בחודש פברואר 2004 ועד חודש אפריל 2005 בקצב של כ-1.3% בממוצע לחודש, לאחר עלייה בין החודשים יוני 2003 לינואר 2004 בקצב של כ-0.4% בממוצע לחודש.

בנוסף, נרשמו בחודש אפריל ביהודה ושומרון (לא כולל הרש"פ) 37 תאונות, מהן 3 תאונות קטלניות ו-10 תאונות עם פצועים קשה. בתאונות אלו נפגעו 108 איש, מהם 3 הרוגים ו-12 פצועים קשה.

יצוין, שבנוסף לכך, בחודש אפריל 2005 נרשמו על ידי משטרת ישראל (בתיקי "כללי עם נפגעים") 4,360 דיווחים על תאונות דרכים עם נפגעים קל, מהם 65 ביהודה ושומרון.

