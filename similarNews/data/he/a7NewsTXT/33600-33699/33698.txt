

ראש הממשלה אריאל שרון נעתר לבקשתו של שר החוץ שמעון פרס לאפשר את קיומו של כינוס המועצה המחוקקת הפלשתינית בלשכתו של ערפאת ברמאללה.

בדיונים מקדימים הביע ראש הממשלה שרון חשש שהאירוע יהפוך ל"מופע של ערפאת" כהגדרתו.

על פי בקשתם של אנשי הרש"פ הם מבקשים לקיים את הכינוס בכדי לאשר את הרכב "הקבינט הפלשתיני החדש" ובכדי לאשר את הרפורמות במנגנוני הרש"פ.

אישורו זה של ראש הממשלה ניתן לאחר דיון שקיים עם שר הביטחון וראשי מערכת הביטחון בהם גם הרמטכ"ל. בדיון הוחלט אישור ההשתתפות יוענק רק לחברי מועצת הרש"פ שאינם חשודים בפעילות טרור. יישומה של מגבלת ההחלטה הזו הוטל על מתאם הפעולות ביש"ע האלוף עמוס גלעד. מתוקף תפקידו יטפל האלוף גלעד במתן האישורים והסדרי המעבר לחברי המועצה מעזה לרמאללה.

יצוין כי לפני מספר ימים הודיע ראש הממשלה כי לא יתייחס לכל הרכב חדש של המועצה הפלשתינית כל עוד ערפאת יהיה זה שיעמוד בראשו.

בכירים בליכוד מביעים מורת רוח מהחלטתו זו של שרון "שרון מזגזג ונכנע לתכתיבים ולחצים אמריקאיים", דברי הגורמים בליכוד.

