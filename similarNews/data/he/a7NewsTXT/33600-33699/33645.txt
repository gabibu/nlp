

אמש הסגירו את עצמם שני מבוקשים ערבים לידי כוח צה"ל באחד המחסומים בשכם. גורמים מהרש"פ אמרו כי השניים החליטו להסגיר את עצמם לאחר שכוח צה"ל הגיע לבית אחותם, מסר לידיה מנשר, ובו איום על הריסת בתים ועל פגיעה בבני משפחות מחבלים. יצוין כי במהלך הסריקות שהם עושים מחלקים חיילי צה"ל את המנשר לכל משפחות המחבלים.

טנקים ירו לעבר שתי דמויות חשודות באזור בורין ליד שכם, כך נמסר מסוכנות הידיעות "קול רינה".
מחבלים הפעילו מטען חבלה לעבר כוח צה"ל בג'נין. כתבנו קובי פינקלר מוסר כי לכוחותינו אין נפגעים. נוסף על כך דווח על ירי לעבר כוח מג"ב בצומת ג'ת בשומרון. אין נפגעים.

מחבלים פתחו באש לעבר רכבים ישראלים בכביש עוקף שכם דרום (ציר גלעד) בשומרון. אין נפגעים, ולא נגרם נזק לרכוש.

"מהנדס הטרור" מוחמד ג'ראר, מחבל פעיל בכיר של הג'יהאד האיסלמי, הנחשב מומחה להכנת מטעני חבלה, נלכד בידי שירות הביטחון הכללי ובידי צה"ל. בימים אלה הוא תכנן להוציא לפועל פיגוע התאבדות גדול בתחומי ישראל.

ג'ראר הוא מומחה בהכנת מטענים, הקים כמה מעבדות חבלה ועסק בהכשרת פעילים מאזור ג'נין להכנת חומרי נפץ ולייצור מטעני תופת. שירותי הביטחון מסרו עוד כי ג'ראר ניהל קשרים הדוקים עם פעילי ג'יהאד איסלמי צבאיים באזור ג'נין. עם תלמידיו נמנה מחמוד טואלבה נורסי, שנהרג במהלך מבצע "חומת מגן", ואשר תכנן והוציא אל הפועל פיגועי התאבדות בשטח ישראל, וביניהם פיגוע ההתאבדות ברכבת בבנימינה ביולי 2001.
