

בעקבות איומיו של שר הביטחון בנימין בן אליעזר שכוונו לעבר הסורים והלבנונים, בהם קבע כי במידה ולא ירסנו את פעולות החיזבאללה תגיב ישראל בתקיפות, הציב כתב ערוץ 7 בפני חבר הכנסת אורי אריאל (תקומה), חבר ועדת החוץ והביטחון של הכנסת ויו"ר ועדת המשנה לכוננות, מספר שאלות:

ח"כ אריאל, האם קיים ערך לאיומי ישראל בשעה שכמעט עשרת אלפי טילים מכוונים לעבר ריכוזי האוכלוסייה בצפון?

בהחלט. ידינו לא כבולות. יש לישראל יתרון צבאי גדול מאוד על הלבנונים והסורים. העובדה הזו ידועה היטב גם לחיזבאללה. היא הועברה אליהם דרך הסורים ממזכיר המדינה האמריקאי קולין פאוול, שכשביקר כאן לאחרונה נלקח לסיור בגבול הצפון שם הובהרו לו הדברים, והוא העביר אותם הלאה.

ומבחינה מדינית?

גם מבחינה מדינית בינלאומית לא תהיה מניעה מלפגוע בהם באופן קשה. ברגע שירדנו לקו הסגול כל התביעות שלהם לגבי חוות שבעא כבר לא מקובלות על העולם. דרך אגב, זה גם לא יזיק פוליטית לפואד. בכל אופן לא מדובר בתגובה שתגיע אחרי כל התגרות קטנה יחסית, אבל במידה ותהיה הסלמה משמעותית, תבוא התגובה התקיפה מאוד שלנו. זה אמנם לא יהיה קל גם לנו אבל המכה שהם יקבלו תהיה קשה פי כמה וכמה, והם יודעים את זה.

פרשנים מציינים אפשרות שהחיזבאללה מבקש בירי הטילים האחרון להסיח את דעתו של צה"ל מהכנת פיגוע גדול.

התרחיש הזה קיים ונבדק, אבל לא זה המקום להאריך בעניין הזה.

בעניין אחר שעולה היום, האלוף הראל מתחיל לבדוק את הרג הפלשתינים, לא שמענו תגובה מחוגי הימין.

ראשית, צריך לשים לב לכך שלא מדובר בועדת חקירה, אלא בבדיקה פנימית של צה"ל ולא מדובר בסמנטיקה. יש כאן הבדל מהותי כי מדובר בבדיקה צבאית שנערכת על ידי אדם בכיר בתוך המערכת הצבאית.

ובכל זאת, נראה שעצם הבדיקה הזו היא דבר שמחליש את ראשי הצבא והלוחמים.

לדעתי, הימין לא צריך להיות המגן האולטימטיבי של הרמטכ"ל. אני לא בטוח שהגנה כזו שתגיע מכיוון פוליטי ברור שכזה תעשה טוב לרמטכ"ל או לצבא. הציבור לא טיפש והוא מבין שיש פה יותר פוליטיקה מאשר בדיקה עניינית.

ולעניין תגובת נשיא המדינה בפרשה הזו, דברים על אצבע קלה מדי של צה"ל על ההדק, שגם היא, כך נראה, תגובה מחלישה.

כל מי שמבקר את הצבא טועה. הרי לא מדובר באיזו החלטה עצמאית. על כל הפצצה שכזו החליטו הרמטכ"ל, שר הביטחון, ראש הממשלה והקבינט.

היום אסר שר הביטחון על כוחות הביטחון להרוס את בתי המחבלים בירושלים כפי שדרש השר לנדאו. מי מחליט בעניינים הללו?

זו שאלה של מדיניות ממשלתית ולא כל שר יכול להתווכח עליה. ראש הממשלה צריך לכנס את שריו ולהחליט מהי המדיניות המקובלת על כולם. לא יהיה נכון שכל שר יחליט ויכריז על פי תפיסתו הפוליטית.

וראש הממשלה מתכוון לכנס ישיבה כזו?

ככל הידוע לי, כן.

שאלה אחרונה חבר הכנסת אריאל, מוחמד דחלאן שותף להסכמים עם שר הביטחון כשבשעתו פורסם הקשר שלו לפיגוע אוטובוס הילדים בכפר דרום. מה קורה פה?

מוחמד דחלאן הוא רוצח שאחראי באופן ישיר לרצח יהודים, ואגב גם לרצח ערבים. משום מה ניתנת לו חסינות בלתי ברורה. ככל הנראה, למיטב ידיעתי, האמריקאים הם הדוחקים בנו למתן החסינות הזו כיוון שהם רואים בו מועמד להחלפתו של ערפאת.

תודה לך ח"כ אורי אריאל.
