

אסתר טננבאום, אשתו של אלחנן טננבאום, שנחטף בידי החיזבאללה לפני שנתיים, נפגשה עם הרב הראשי לישראל, הרב ישראל מאיר לאו יחד עם ילדיה.

היום מלאו 31 שנים לנישואיהם של אסתר ואלחנן טננבאום, והרב לאו הוא שקידש אותם. בפגישה עדכן הרב לאו את בני המשפחה במגעים שניהל בתקופה האחרונה עם מזכ"ל האו"ם, ועם אנשי הצלב האדום בעניינו של טננבאום. לדבריו, הסימנים מעידים על כך שהוא אמנם חי, ואולם החשש הוא מפני הידרדרות במצבו הבריאותי בשל העדר טיפול הולם במחלות שמהן הוא סובל.

לקראת הימים הנוראים הפיצה הרבנות הראשית נוסח תפילה לפדיון השבויים, ובו אזכור ששת השבויים והנעדרים: רון ארד, זכריה באומל, יהודה כץ, צבי פלדמן, גיא חבר ואלחנן טננבאום.

