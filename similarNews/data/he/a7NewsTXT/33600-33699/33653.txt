

71% מהבריטים מתנגדים להשתתפות ארצם במלחמה נגד עירק ללא אישורו של האו"ם, כך עולה מסקר דעת קהל שפרסם ביום שני העיתון "דיילי מירור".

41% מהנשאלים סבורים כי מתקפה נגד עירק כדי להדיח את סדאם חוסיין מוצדקת, אם תזכה באישור האו"ם. לעומתם, 12% סבורים כי היא מוצדקת גם ללא אישורו של האו"ם. לדעתם של 77% מהנשאלים, אוסאמה בין לאדן מאיים על שלום העולם, וכך חושבים 75% מהם על סדאם חוסיין ו-15% על הנשיא ג'ורג' בוש. 31% סבורים כי פיגוע דומה לאלה שב 11 בספטמבר בארה"ב עשוי מאוד להתרחש, 7% אמרו כי הוא בלתי נמנע, ו 51% אמרו כי הוא אפשרי.

הסקר נערך בין 27 ל 29 באוגוסט בקרב מדגם של 1,001 בוגרים, שנבחרו באקראי.

העיתון הסעודי "אל ריאד" קרא לעירק לאשר את שובם של פקחי הנשק של האו"ם, והזהיר אותה מפני הסכנה שבהישנות הטעות שנעשתה במלחמת המפרץ. "עלינו להבין כי האופציה האפשרית לבגדד היא לאשר את שובם של פקחי האו"ם, וזאת כדי לסייע למדינות הממלאות אחר החלטות האו"ם להגן על העמדה העירקית", ציין. "יוזמה שכזו תוכל לקדם את הדו-שיח בין המדינות החברות הקבועות במועצת הביטחון, והיא עשויה לחסום את התוכניות האמריקניות למתקפה על עירק", נאמר במאמר מערכת של העיתון, המשקף בדרך כלל את דעתם של השלטונות. "אולם ההנהגה העירקית, שהתעלמה מרעיונות כאלה, ומקריאות דומות לאחר הפלישה לכוויית, משננת שוב ושוב כי אין לה מה להסתיר", הוסיף.

גם סין ובריטניה קראו ביוהנסבורג לעירק לפתוח את שעריה בפני פקחי האו"ם, וחידשו את קריאתם לארה"ב לפעול בדרך דיפלומטית כלפי המשטר של בגדד.

אתמול רמזה עירק על אפשרות כי תרשה לחדש את עבודת פקחי האו"ם. דבריו של סגן ראש ממשלת עירק טארק עזיז נראו כשינוי בעמדה שנקט ביום ראשון בראיון ל C.N.N., ובו אמר כי שובם של הפקחים אינה אופציה כלל וכלל. "הנושא עדיין נבחן", ציין עזיז ביום שני. פקחי הנשק עזבו את בגדאד ב-1998.
