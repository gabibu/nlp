

מחבלי החיזבאללה המשיכו בהתקפות הירי לעבר מטוסים של חיל האוויר בגבול הצפון. הפעם היה הירי בגזרה המערבית. לא היו נפגעים, ולא נגרם נזק. זוהי ההפגזה השלישית באזור בימים האחרונים. שר החקלאות שלום שמחון אומר כי על ישראל להבהיר לדמשק ולחיזבאללה שלא תסכים להמשך ההתקפות עליה. לדעת שמחון, אין מנוס מתקיפת יעדים של הסורים בלבנון.

בדיון שקיים רה"מ בנושא ההסלמה בצפון הובא בפני המתכנסים מידע על כוונת החיזבאללה לבצע פיגועים בתקופת החגים, אך לא התקבלו החלטות בעניין זה.

פרוספר עזרן, ראש העירייה לשעבר של קריית שמונה, אומר כי השקט לכאורה ששרר בגבול הצפון היה אשליה. אדרבה: לדבריו, מאז שצה"ל עזב את לבנון החיזבאללה עושה מאמצים להוכיח כי הוא נותר פעיל. "אלו האומרים כי עדיף שישראל לא תיתן לחיזבאללה לחמם את גבול הצפון", אומר עזרן, "בעצם מתכוונים לאפשר מצב שבו החיזבאללה יורה ומפוצץ פגזים בעוד ישראל שותקת ומבליגה. על ישראל לדרוש כי לבנון, שקיבלה שטחים גם כאלו שלא היו שלה, והמאפשרת לכנופיות לתקוף את ישראל מתחומה, תפעל כמדינה ריבונית ותכבד את גבולה עם ישראל. אם היא אינה מכבדת זאת, גם ישראל יכולה לירות מעבר לגבול".

עזרן מציין כי יש לדרוש את הדין וחשבון מלבנון ומסוריה ולא מהחיזבאללה. יש לזמנן אל הטריבונאל באו"ם ולאיים עליהן כי אם מצב זה יימשך הן תשלמנה מחיר כבד, אומר עזרן.

ח"כ אורי אריאל מ"תקומה", חבר ועדת החוץ והביטחון של הכנסת ויו"ר ועדת המשנה לכוננות, אמר כי המכה הישראלית בלבנון תהיה קשה ביותר. אריאל אמר לכתב ערוץ 7 כי ידיה של ישראל אינן כבולות, וכי יש לה יתרון צבאי גדול מאד על הלבנונים ועל הסורים. עובדה זו גלויה גם בפני החיזבאללה, מציין אריאל.

ישראל, לדבריו, אינה מנועה מלפגוע בהם פגיעה קשה מבחינה מדינית, וזאת מפני שמרגע שישראל נסוגה לעבר הקו הסגול כל תביעותיהם של הלבנונים באשר לחוות שבעא אינן מקובלות בעולם. אריאל מציין כי נבדקת גם הפרשנות שהציעו פרשנים, שבירי הטילים האחרון מבקש החיזבאללה להסיח את דעתו של צה"ל מתכניותיו של הארגון לעשות פיגוע גדול. הוא סירב להאריך דברים בעניין זה.

בעת ביקורו בדמשק אתמול קרא השליח האמריקני דייויד סאטרפילד לישראל ולמדינות שמצפונה להתאמץ לשמור על השקט בגבולות ולהימנע מהסלמה. את הדברים אמר סאטרפילד במהלך פגישתו בדמשק עם שר החוץ הסורי פארוק א-שרע. "על כל הצדדים לעשות כל מאמץ אפשרי כדי לשמור על השקט, ולהימנע ממעשי התגרות ומהסלמה. זה המסר האמריקני", אמר בתום הפגישה לעיתונאים סאטרפילד, שהוא סגן מנהל מחלקת המזרח התיכון במשרד החוץ האמריקאי.


