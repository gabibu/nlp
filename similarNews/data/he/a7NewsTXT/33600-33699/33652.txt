

ועדת הכלכלה אישרה לקריאה ראשונה את הצעה"ח "רשיון נהיגה מדורג", הצעה שיזם ח"כ נחום לנגנטל, יו"ר ועדת החקירה הפרלמנטרית לעניין תאונות דרכים.

התוכנית "רשיון נהיגה מדורג" היא תוכנית משלימה לרכישת הרגלי נהיגה שומרי חיים, המאפשרת לנהג המתחיל לרכוש ניסיון בתנאי סיכון נמוכים, ולהתקדם בצורה מבוקרת למצבים מסוכנים יותר.

בששת החודשים הראשונים רשיון הנהיגה של הנוהג הצעיר נקרא "היתר למידה". בשלב זה אסור לנהג הצעיר להסיע ברכב בני נוער, אלא עליו לנסוע בשעות היום והלילה בליווי מבוגר ולעבור קורס נהיגה הכולל תרגול מצבי סיכון ונהיגה בטוחה. אם עבר הנהג הצעיר את ששת החודשים הללו ללא עבירות ותאונות, יעבר לשלב הבא ורשיון הנהיגה ייקרא "היתר ביניים". בשלב זה יוכל הנהג לנהוג ללא מלווה, אך לא יוכל להסיע עמו ברכב יותר מאדם אחד.

אם יעבור הנהג את ששת החודשים הנוספים ללא עבירות ותאונות ויעמוד בכל התנאים שתקופה זו מציבה יקבל את רשיון הנהיגה הקבוע. אם לא יעבור תקופה זו בהצלחה יחזור הנהג הצעיר לשלב הקודם. לדברי יוזם הצעה"ח ח"כ נחום לנגנטל, יו"ר ועדת החקירה הפרלמנטרית לעניין תאונות דרכים, ב 40 השנים האחרונות לא שונתה שיטת הכשרת הנהג החדש: לומדים כיצד לעבור את המבחן המעשי, אך לא כיצד לנהוג. לדבריו, שינוי השיטה ויישום שיטת "רשיון הנהיגה המדורג" יביא לשינוי דפוסי הנהיגה ובהכרח גם להקטנת מספר תאונות הדרכים.

נמסר, כי התוכנית יושמה לראשונה בניו זילנד בשנת 85', וכי כיום היא מיושמת במדינות רבות בעולם, כולל קנדה וארה"ב. התכנית הצליחה להקטין במידה ניכרת את מספר ההרוגים והנפגעים בקרב נהגים צעירים.

