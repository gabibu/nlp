

ביום שישי האחרון ניהל היועץ המשפטי לממשלה דיון בנושא "נוער הגבעות" (הנוער המתגורר בגבעות ובמאחזים ועובד בחקלאות). בדיון השתתפו גם פרקליטת המדינה עדנה ארבל, ראש השב"כ, אלוף פיקוד מרכז, מפקד מחוז שומרון ויהודה ונציגים נוספים של הצבא והפרקליטות.

גורמים בדיון טענו בין השאר כי כמה בני נוער תקפו את אנשי כוחות הביטחון. בתגובה הבהיר היועץ המשפטי לממשלה אליקים רובינשטיין כי הוא רואה בחומרה רבה תופעה זו של תקיפת אנשי ביטחון. רובינשטיין הנחה את הגורמים השונים באשר לנקיטת מדיניות מחמירה נגד תופעה זו בפרט, ונגד תופעות נוספות הקשורות באנשי הגבעות בכלל.

בשיחה עם כתבתנו רותי אברהם אומר נתי רום בעליו של "הבית האדום", הממוקם על גבעה 704 ליד שבות רחל והמשמש אכסניה לאותם נערים, כי מדובר בנוער חיובי ואידיאליסטי, רודף אמת, שאינו עייף עדיין מלנסות להגשים את האידיאלים שלו. נוער זה, לדבריו, מוסר את נפשו כדי לחיות על אדמות ארץ ישראל וכדי לשמור עליהן. רום סיפר על נער אחד בן 16 מנוער הגבעות שבזכות העובדה שהוא חי על גבעה ועובד בחקלאות בלא תמורה הוא מצליח לשמור על כ 6000 דונמים משטחי ארץ ישראל.
