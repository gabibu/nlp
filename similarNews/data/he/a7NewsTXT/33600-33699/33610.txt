

שמונה מאחזים חדשים קמו בשטחי יש"ע בחודשים האחרונים. חברי מרצ עלו הבוקר למאחזים דרך ההרים, ולא ב'דרך המלך'. זאת לאחר שגורמי הביטחון הוציאו צו 'שטח צבאי סגור' כדי למנוע עימותים.

פנחס ולרשטיין, ראש מועצת חבל בנימין, אומר כי המחאזים קמים בעידוד ובידיעה של גורמי הביטחון, גם של שר הביטחון בנימין בן אליעזר. גורמים ביש"ע אמרו לערוץ 7 כי מטרת חלק מהמאחזים - לבנות צירים בטוחים לתושבי הבקעה ולתושבי המרכז והצפון. כידוע, גם הערבים בונים ללא אישורים בצידי הדרכים בכבישי יש"ע, וזאת על מנת ליצור שליטה בצירי התנועה ולחסום גישה ליישובים. הערבים אף מנצלים את בתיהם בצידי הדרכים למטרות פיגועי ירי ומטענים כנגד חיילי צה"ל ותושבי יש"ע. תושב אחד המאחזים סיפר כי רועי צאן, למשל, מתקרבים ליישובים ומסמנים מטרות עבור גורמי הטרור. המאחזים יוצרים רצף ומונעים מארגוני הטרור לשלוט על שטחים נרחבים. עוד נודע כי המחאזים הנמצאים לרוב בנקודות אסטרטגיות חשובות בקרבת היישובים, עזרו גם לצה"ל במהלך המבצעים האחרונים נגד ארגוני הטרור ביהודה ושומרון.
