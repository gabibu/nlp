

יו"ר תנועת "חרות" ח"כ מיכאל קליינר עתר לבג"צ נגד ראש הממשלה, נגד השר לבטחון הפנים ונגד מפקד משטרת ירושלים. בעתירתו דורש קליינר כי בית המשפט יורה לאפשר לו את הגישה למתחם הר הבית ביום חמישי השבוע, ערב ראש השנה, שבו ימלאו שנתיים לעלייתו של שרון להר הבית.

קליינר טוען כי ב 8.8.02, כאשר ניסה לראשונה לעלות להר הבית, ומשטרת ישראל מנעה זאת ממנו היא חרגה מסמכותה. לדבריו, חוק חסינות חברי הכנסת מאפשר לו את הגישה לכל מקום בארץ, אלא אם כן מדובר במקום שחלה עליו הגבלת כניסה בשל הצורך לשמור על בטחון המדינה או בגלל היותו צופן בתוכו סוד צבאי. "לא נטען מעולם כי בכניסתו של העותר להר הבית יש כדי לסכן את בטחון המדינה. כמו-כן, לא נטען כי יש בכך כדי לפגוע בשמירתו של סוד צבאי כלשהו", נכתב בעתירה. לדבריו, מאחר שלפני שנתיים הותר לשרון לעלות על ההר, הרי שהוא, כחבר כנסת, מופלה לרעה לעומתו.

יש לציין כי מאז עלה שרון על הרב הבית נסגרה הכניסה להר בפני יהודים. "מניעת כניסה מיהודים להר הבית מאפשר למוסלמים לבצע על ההר עבודות בנייה בלתי חוקיות שעלולות להביא לקריסת הכותל הדרומי, אומר ח"כ קליינר. אם באופן עקבי מונע ראש הממשלה כניסת יהודים להר הבית מוטב שהדברים יהיו גלויים לעיני הציבור, וכי כל עם ישראל ידע שראש ממשלה מהליכוד שם שלט "אין כניסה ליהודים" בפתח הר הבית.

קליינר גם טוען כי לפני למעלה מחצי שנה, כאשר הודיע ראש הממשלה לוועדת החוץ והביטחון של הכנסת כי בכוונתו לפתוח את הר הבית ליהודים מיד הוא למעשה הטעה את הוועדה. "באותו זמן שאלתי אותו אם מיידי זה לפני או אחרי בוא המשיח, והוא השיב לי שזה יקרה הרבה יותר מהר ממה שאני חושב. כנראה ראש הממשלה מעריך כי אני חושב לאט מאוד, או שהוא החליט להירשם בהיסטוריה כיהודי האחרון שעלה על ההר".
