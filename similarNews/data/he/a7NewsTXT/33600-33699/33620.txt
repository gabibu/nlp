

ממחר הלימודים יתנהלו כסידרם בכל בתי-הספר בארץ. ארגון המורים העל-יסודיים הודיע על הפסקת השביתה, בעקבות סיכומים שהושגו בפגישה עם הממונה על השכר באוצר יובל רכלבסקי.

בפגישה הסכימו ראשי אירגון המורים להצעתו של רכלבסקי כי פרישתם של 30 מורים תמומן מקרן הפרישה הנמצאת בנאמנות אירגוני המורים. רכלבסקי הבהיר בתשובה לשאלות כתבים בסיום הפגישה כי לא היה מקום להשבתתם של 600,000 תלמידים בגלל סוגיית פיטוריהם של 60 מורים המועסקים בחינוך העל-יסודי. מנכ"ל משרד האוצר אוהד מראני, ציין כי הסיכום שהושג דומה להצעה שהוצעה למורים בשבוע שעבר ללא פריצת מסגרות תקציב ומדיניות השכר של האוצר.

יו"ר ועדת החינוך והתרבות, ח"כ זבולון אורלב, מברך על ההסכם שהושג בין המורים לאוצר. "התוצאה מראה שהפסקת המו"מ בין הממשלה למורים היתה מיותרת וגרמה לנזק ולהשבתה ללא צורך", אמר ח"כ אורלב. אורלב ציין כי הוא שמח על כך שהתערבותו לחידוש המשא ומתן הובילה לסיום השביתה.
