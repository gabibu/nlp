

אסתר טננבאום וילדיה, בני משפחתו של אלחנן טננבאום שנחטף בידי החיזבאללה לפני שנתיים, נפגשו אחר הצהריים עם הרב הראשי לישראל, הרב ישראל מאיר לאו. כתב עתי"ם מוסר, כי היום מלאו 31 שנים בדיוק לנישואיהם של אסתר ואלחנן טננבאום והרב לאו היה זה שקידש אותם.

בפגישה עידכן הרב לאו את בני המשפחה במגעים שניהל בתקופה האחרונה עם מזכ"ל האו"ם, אנשי הצלב האדום ואנשי דת בכירים בעולם בעניינו של טננבאום. לדבריו, הסימנים מעידים שהוא אמנם חי, ואולם החשש הוא מפני הידרדרות במצבו הבריאותי בשל העדר טיפול הולם במחלות מהן הוא סובל.
