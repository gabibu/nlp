

הבוקר נפתחת שנת הלימודים בבתי הספר התיכונים, וזאת לאחר שנסתיימה השביתה של ארגון המורים העל-יסודיים. סיום השביתה הושג בעקבות סיכומים שסוכמו בפגישה עם הממונה על השכר באוצר יובל רכלבסקי.

בפגישה הסכימו ראשי ארגון המורים להצעתו של רכלבסקי כי פרישתם של 30 מורים תמומן מקרן הפרישה הנמצאת בנאמנות ארגוני המורים. בתשובה לשאלות כתבים בסיום הפגישה הביע רכלבסקי את דעתו כי לא היה מקום להשבתתם של 600,000 תלמידים בגלל סוגיית פיטוריהם של 60 מורים המועסקים בחינוך העל-יסודי.

מנכ"ל משרד האוצר אוהד מראני ציין כי הסיכום שהושג דומה להצעה שהוצעה למורים בשבוע שעבר, סיכום שנעשה ללא פריצת מסגרות התקציב של האוצר, וללא חריגה ממדיניות השכר של המשרד.
אתמול תקפה שרת החינוך לימור לבנת את השביתה, ואמרה כי אין לה סיבה וכי השובתים חצו את כל הקווים האדומים.

על הביקורת שנמתחה כלפי שביתת המורים אמר יו"ר ארגון המורים רן ארז בשיחה עם ערוץ 7 כי עליו, כשליח ציבור, לפעול גם מול ביקורת ולהיות חסין בפניה. לדבריו, מדובר במאבק ציבורי על חינוך, במניעת קיצוצים בשעות לתלמידים ובמניעת פיטוריהם של מאות מורים.

יתר על כן, מוסיף ארז: אנחנו מורים ומחנכים, ועלינו לחנך את התלמידים לערכים, כגון הערך של התנהגות באומץ לב, ואי אפשר לחנך לאומץ לב אם אתה בעצמך אינך אמיץ ואינך נותן דוגמא לנכונות לספוג ביקורת במהלכו של מאבק ציבורי. מי שבוחר בחיי שליחות ציבורית, אומר ארז, צריך לדעת מראש כי נכונו לו חיים לא קלים. הוא הוסיף כי המאבק היה על פיטוריהם של 737 מורים קבועים, על קיצוץ בשעותיהם של 3000 מורים, על מתן אפשרות למורים מעל גיל 50 לצאת לפנסיה מוקדמת ועל מתן פיצויי פיטורין מוגדלים לחלק מהמורים הצעירים שפוטרו ושאי אפשר להשיבם למערכת. הסכום שבו מדובר, אומר ארז, הוא כארבעה מיליון , בעוד תקציבו של משרד החינוך הוא 24 מיליארד ש"ח לשנה.
