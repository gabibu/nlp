

בשל המינויים שאישר רה"מ מטעמו למוסדות המנהלים של רשות השידור הכריזה מפלגת העבודה על משבר קואליציוני חמור.

רה"מ אישר תשעה מינויים, כך מדווח כתבנו חגי סרי. יצוין כי מאז פרש רענן כהן רה"מ הוא האחראי עתה על רשות השידור. שרשרת המינויים של רה"מ עוררו את כעסו של שר הביטחון, ובעקבות כך הוא הודיע כי החליט להקפיא את המו"מ על התקציב. גם מזכ"ל העבודה אופיר פינס הביע את זעמו על צעדו זה של ראש הממשלה, ואמר כי רה"מ גם "ביצע מחטף", ולקח לעצמו את תיק רשות השידור.

נוסף על כך טוענים במפלגת העבודה כי הוא גם מנסה למנות אנשים מקרב הליכוד. "שרון משליט אווירה של טרור פוליטי ומנסה להפוך את רשות השידור לשופר פרטי משלו", אומר פינס. לדבריו, מפלגת העבודה תנתק כל קשר מהליכוד עד שיוחזר התיק לשר מתן וילנאי.

בעבודה חוששים כי הליכוד ינסה לקדם את הכתב יוני בן מנחם לתפקיד מנהל הרדיו וכן ינסה לטרפד את מינויו של רפיק חלבי כמנהל הטלוויזיה. יו"ר הקואליציה ח"כ זאב בוים אומר כי אין מדובר בהפרה של הסכם קואליציוני, תופעה שמצויה, לדבריו, בכותרות העיתונים בלבד, אלא במשמורת זמנית של שרון על רשות השידור.

בוים ציין כי מדובר בסערה שנוצרה על רקע ההתמודדות הפנימית לרשות העבודה. עם זאת, לדבריו, טענותיו של השמאל על "טרור ברשות השידור" מעלות את החשד כי מפלגת העבודה רואה ברשות השידור מעין "נכס שנמסר לה בחכירה לדורות" עוד מאז קום המדינה. כל זעקותיו של פינס, אומר בוים, מעידות על כך שהוא מודה על כך שעד היום נמצאה רשות השידור באופן טוטאלי בידי השמאל.

אחד מהמינויים החדשים הוא מינויו של עו"ד ד"ר אברהם מליץ, ששימש יועץ חינוכי לרשת המעיין התורני של ש"ס. הוא מונה כחבר בוועד המנהל. מליץ אומר כי הוא נכנס למשבצת שהייתה מאוישת באופן קבוע על ידי אנשים דתיים, ורק בקדנציה האחרונה של ועד המנהל לא היה שם אדם דתי. אם רוב העם ימני, כפי שהדבר בא לידי ביטוי בבחירות, מדוע שדעת הרוב לא תישמע אלא דעת המיעוט? שאל מליץ, והוסיף כי מיעוט קולני השתלט על רשות השידור ועשה בה כרצונו.
