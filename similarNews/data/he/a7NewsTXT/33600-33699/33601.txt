

שלטונות דרום קוריאה מסרו כי לפחות 158 בני אדם נהרגו או נעדרים בעקבות מעבר סופת הטייפון רוסא, בעת שעשרות אלפי חיילים גויסו כדי לתקן את הנזקים. המקורות ציינו כי עד כה דווח על 88 הרוגים ועל 70 נעדרים.

סופת הטייפון, הקשה ביותר שפקדה את דרום קוריאה זה 43 שנים הרסה אלפי בתים ושיתקה בהרבה מקומות את התחבורה.

מקורות במשרד התחבורה בסיאול מסרו כי סופת הטייפון סחפה 274 גשרים וגרמה נזק כבד למסילות ברזל ולכבישים, בכ-174 מקומות. יומיים לאחר מעבר סופת הטייפון, כ-1,250,000 בתי אב עדיין ללא חשמל.

עוד נמסר כי גלים ענקיים סחפו 211 ספינות דיג וגרמו נזק למיתקנים ב-24 נמלים. כמו כן כ-17,000 בתים הוצפו וקרוב ל-27,500 בני אדם נותרו ללא קורת גג. מקורות במשרד החקלאות והיערות ציינו כי בסופה נהרסו 850,000 דונמים של אדמות חקלאיות, מה שעלול להביא לעלייה במחירי מוצרי המזון.

כ-50,000 חיילים ואנשי חילוץ גויסו למשימה.

אלפי חיילים נשלחו לעיר הנמל גאנגנאונג וסביבותיה, שם ירדו ביום שישי ובשבת 890 מילימטרים של גשם.
