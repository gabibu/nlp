

מגדל פרחים ממושב בנגב המערבי התאבד בירייה בראשו לאחר שנקלע לחובות כספיים כבדים. המגדל עסק בגידול פרח הסולדיגו ליצוא בהיקף רחב. בחודשים האחרונים ירדו בצורה חדה מחירי הסולידגו באירופה בעקבות תחרות עזה מצד מגדלים באפריקה. כתוצאה מכך נקלע המגדל לחובות, אותם לא היה באפשרותו להחזיר.

המגדל הוא בן 48, אגרונום במקצועו וחבר הנהלת המושב בו התגורר. המגדל נטל בעבר הלוואות כספיות ממועצת הפרחים ומבנקים מסחריים למימון השקעות במשק. בעקבות המשבר אליו נקלע, מועצת הפרחים הסכימה לפרוס את חובותיו לתקופה ארוכה, אך הבנקים לא נענו לבקשותיו והפעילו עליו לחץ כבד שיחזיר את החוב.

מזכיר ארגון מגדלי הפרחים, חיים חדד, אמר שהטרגדיות הפוקדות את ענף הפרחים מחייבות את הממשלה להתערב ולסייע למגדלים: "המגדלים של מספר זני פרחים נתונים למלחמת מחירים גדולה מול מדינות באפריקה. ענף הפרחים יודע תנודות גדולות במחירים. כפי שהמחירים יורדים, כך הם יכולים לעלות בעתיד. אנו תובעים מהממשלה לסייע למגדלי הפרחים בעיתות של שפל במחירים ולתת להם רשת בטחון, כפי שהיה בעבר במסגרת "הסכם הפרחים". התרענו לאחר המקרה הראשון ואנו חוזרים ומתריעים כעת שללא עזרה מגדלים נוספים עלולים להגיע לייאוש."

חדד אמר שבנוסף לנפילת המחירים סובלים מגדלי הפרחים מהקיצוצים המתמשכים במכסות המים וממדיניות הרסנית של מינהל האוכלוסין במשרד הפנים המונע הבאת עובדים חוקיים לחקלאות. למגדל שהתאבד היו חסרים שלושה עובדים שהגיעו לו על פי הקריטריונים שנקבעו, אך לא סופקו לו ולכן לא הצליח לעמוד בביצוע קטיף הפרחים במועד.

משלחת של מגדלי הפרחים הציגה בפני אנשי משרד החקלאות כבר לפני חודשיים את תמונת המצב הקשה בענף הפרחים וביקשו את עזרת המשרד. התשובות שניתנו לא היו מספקות והתוצאות הן חמורות ביותר.
