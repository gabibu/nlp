

ראש הממשלה אריאל שרון נועד אחר הצהריים עם שרת החינוך לימור לבנת וביקש ממנה להמשיך בתפקידה. כתב עתי"ם יורם לוי מוסר כי השרה לבנת נענתה לבקשה. בבוקר שיגר שרון את ראש לשכתו עו"ד דב וייסגלס אל השרה לבנת לבחון אפשרות למנותה לשרת תעשיה ומסחר, אך לבנת השיבה כי היא מעדיפה להמשיך בתפקידה.

ראש הממשלה נועד אחר כך עם ח"כ ישראל כץ והציע לו לכהן כשר חקלאות. כץ נענה לבקשה. יצויין כי כץ נחשב לאחד מעמודי התווך במחנה נתניהו בליכוד. עוד נמסר מלשכת ראש הממשלה, כי שרון טלפן לשר הביטחון שאול מופז וביקש ממנו להמשיך בתפקידו.

לפי שעה טרם שובצו שרי הקליטה, הבריאות והתעשיה והמסחר. כמו כן, נותרה פנויה משרת יו"ר ועדת החוץ והביטחון של הכנסת וכן יו"ר ועדת הכספים, שהן שתי הועדות החשובות ביותר בכנסת.
