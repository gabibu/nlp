

אתמול אישרה הוועדה לתיאום ולביצוע של ההסתדרות החדשה בראשות שלמה שני כמה סכסוכי עבודה: במשרדי הממשלה, במכון התקנים, במפעל הפיס ובתזמורת הסימפונית ירושלים - רשות השידור. בתום תקופת צינון של שבועיים יוכלו העובדים לנקוט צעדים ארגוניים.

שני אמר כי אי אפשר לבצע רפורמות מעל ראשי העובדים בלי להיוועץ בהם. כל ניסיון לכפות על העובדים את מלוא הנטל של בעיות התקציב ייתקל בהתנגדות מסיבית של ההסתדרות ושל האיגודים המקצועיים.

במשרדים שבהם הוכרז סכסוך עבודה מועסקים כ 60 אלף עובדים, והם נוקטים צעדים אלה בשל כוונות הממשלה ליישם את המלצות ועדת יצחקי לסגירת חלק ממשרדי הממשלה ולאיחודם.

עוד אושר סכסוך עבודה פרטני בכל אחד ממשרדי הממשלה שייפגעו מהחלטות הוועדה. בין הגופים שלהם אושר הסכסוך נמצאים גם הביטוח הלאומי, מינהל מקרקעי ישראל, רשות הדואר, נציבות שירות המדינה ועוד.

בעניין זה אמר עופר עיני, מזכ"ל הסתדרות עובדי המדינה: "ההסתדרות קוראת לממשלה לחדול מהצעדים החד צדדיים שהיא מבצעת ולהיכנס לאלתר למו"מ.

אנו דורשים הקפאה של כל המלצות ועדת יצחקי כדי שיהא לנו הזמן ליישוב המחלוקות בדרכי נועם. אם לא ינוהל אתנו מו"מ לא נהסס להיכנס למאבק ארגוני עד לשיתוק כל המערכות בשירות המדינה", הוסיף עיני.
