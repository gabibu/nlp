

ביום שלישי שוחרר מצה"ל אורי יעקובי, סרבן, ושחרורו נומק ב"אי התאמה". בגין סירוב פקודה ריצה יעקובי 166 ימים בבית כלא צבאי. גורם משפטי בכיר בצה"ל אמר כי הוא שוחרר בשל "סיבות אישיות" ולא בגלל היותו סרבן.

אתמול הובא חגי מטר, גם הוא סרבן, בפני בית דין צבאי ביפו, והוא שחרר אותו למעצר פתוח בבסיס צבאי עד להמשך משפטו במרץ. מטר נכלא כ 160 ימים בשל סירובו לשרת ב"צבא כיבוש", כלשונו.
אמו של מטר, ד"ר ענת מטר, החברה בארגון השמאל הקיצוני תעאיוש, והמשמשת מרצה בחוג לפילוסופיה באוניברסיטת תל אביב, טענה כי אף על פי שבנעוריו ביקש בנה לשרת כמורה בצה"ל בשנים האחרונות הוא שינה את דעתו בעקבות "התרבות המעשים הברוטאליים שמבצע הצבא". "בני אינו מסוגל להיות חלק מגוף אשר עושה מעשים שמעוררים בו תחושת תיעוב וחלחלה. הוא עדיין מעוניין לבצע שירות לטובת החברה בישראל ולהקדיש לכך ממיטב כוחו ומרצו, אך בשום אופן לא במסגרת צבאית", דברי מטר.

אין זו הפעם הראשונה שמטר מביעה דברי תמיכה בסרבנות. היא אף נשאה דברים בכנס סרבנים שנערך באולם צוותא ב 19 בדצמבר. בכנס היא אמרה: "צה"ל הוא צבא קרימינלי". בהמשך "פירטה" את "פשעיו" של צה"ל ואמרה: "תפקידם של החיילים הוא לפורר את האוכלוסייה הפלשתינית. מבלי דעת הם הורסים לא רק את התשתית הפיסית של ערי הגדה והרצועה, לא רק בתים וכבישים, שדות ומטעים, אלא גם כל סימן של רוח חיים".

מטר טענה כי צה"ל מבצע "טרנספר נורא וסמוי מן העין" לערביי הרש"פ, וכי לכן "כל מי שנותן היום יד לצה"ל שותף למהלך הזה. לא רק חיילי היחידות הקרביות הנושאות שמות נאים של פרחים וציפורים, אלא גם הש"ג בקריה ומגרז הטנקים בנגב וחיילת המודיעין ומדריך הטיס והתוכניתנית בשלישות. כל אלה שותפים לפשע".

מטר מסיימת את דבריה בהמלצות ל"אזרח הישראלי": "כתבו מכתבים למערכות העיתונים, מכתבים לשלטונות, מאמרים, שירים, דברו בטלוויזיה, יצרו רעש, רעש, רעש שיילחם בשקט הצה"לי המנומנם, או בפטפוט הצה"לי-כל-כך של מגישי החדשות. חשפו את מה שרוצים להסתיר, הקרינו את הסרט האסור "ג'נין, ג'נין", הפגינו למען חברי-הכנסת המוקצים; והביעו תמיכה עיקשת, פומבית, ברורה ועקבית, בסרבנים. כל הפעולות האלה הן ביטוי מוצלח של אזרחות", לדברי ד"ר מטר.

"במקום שעריקים יוקעו בזמן מלחמה הם נקראים סרבנים ומוצגים כמי שעושים מעשה מוסרי", כך אומר ד"ר רון בריימן, ראש חוג הפרופסורים לחוסן מדיני וכלכלי לכתבת ערוץ 7 רותי אברהם. לדבריו, עריקים אלו מבקשים להרוס את צה"ל ולפגוע בתפקודו. מדובר, הוא מוסיף, בצבא המבצע מדיניותה של ממשלה שנבחרה באופן דמוקרטי. אותם עריקים, המבקשים להחליש את הצבא, גם מסכנים את חייהם של יהודים הנלחמים מול צבא הכיבוש הערבי, שהובא לארץ בידי אותם גורמי שמאל קיצוניים.

החברה הישראלית, הוא אומר, כמו גם אנשי האקדמיה, היו צריכים להוקיע את העריקים ולא לתת להם במה, ולא לייחס להם מניעים מוסריים. בריימן מוסיף כי השמאל מנהל שיח מוסרי מזויף, שכן בשעה שלמען "קידום השלום" מוכנים אנשי השמאל לבצע טרנספר ליהודים מיש"ע, הדבר אינו עולה על דעתם ביחס לערבים. יתר על כן: השמאל הקיצוני נאבק על "יודנריין" ביש"ע, בעוד שלו קרה הדבר במקום אחר בעולם, כמו למשל בצרפת, הייתה קמה זעקה על אפליה אנטישמית.

בריימן מוסיף כי דעתם של אנשי אקדמיה רבים, בעלי דעות ימניות, אינה נשמעת, מפני שרבים מהם נמצאים בשלבי קידום, והם חוששים כי אם יביעו את דעותיהם בפומבי יבולע להם מבחינת הקידום המקצועי.
