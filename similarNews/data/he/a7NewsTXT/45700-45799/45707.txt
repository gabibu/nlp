

סוכנות החלל של ארצות הברית, נאס"א, הודיעה כי במהלך החיפושים אחר שרידי המעבורת 'קולומביה' נמצאה קלטת וידאו שצולמה על ידי צוות המעבורת דקות אחדות בטרם התפוצצה.

על פי דיווחי נאס"א בקלטת שאורכה כארבע עשרה דקות נראים ארבעה מהאסטרונאוטים של המעבורת כשהם מבצעים פעילות שגרתית במעבורת ומשוחחים במה שהוגדר כענייני חולין. בין האסטרונאוטים המצולמים לא נראה אל"מ רמון ז"ל. רמון היה באותה שעה בסיפון התחתון של המעבורת והצילום בוצע בסיפון העליון.

מעדות זו של שיחתם הרגועה של האסטרונאוטים עולה כי לא היה בידיהם כל מידע על הסכנה הצפויה עם כניסת המעבורת לאטמוספירה.

חלק זה של הקלטת הוא שארית הסרט המלא שרובו הושמד בפיצוץ המעבורת.

בסרט מתועדות הדקות בהן טסה המעבורת מעל לאוקיאנוס השקט בהקפתה האחרונה את כדור הארץ. הסרט מסתיים ארבע דקות לפני חדירת קולומביה לאטמוספרה.

מנאס"א נמסר כי הארגון יתיר את הקרנת הקלטת בכלי התקשורת השונים רק לאחר שיצפו בה בני משפחותיהם של האסטרונאוטים.
