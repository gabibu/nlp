

לאחר מאבק מתמשך הסכימה ממשלת בריטניה לאשר שינוי בחוק התקשורת, שינוי שיחייב את השידור הציבורי בבריטניה להעמיד לביקורת ציבורית את ניהול חשבונותיהם. לראשונה יחויב ה B.B.C. לעמוד בפני ביקורת כספית, כמו כל גוף ממשלתי אחר.

תקציב ה B.B.C. עומד על סכום של 2.5 מיליארד לירות שטרלינג, וסכום האגרה לאזרח הבריטי עומד על 116 לירות שטרלינג, שהם כ 800 ש"ח. על פי ה B.B.C., היא הצליחה להעלות את הגבייה ב 160 מיליון ליש"ט, וזאת לאחר שבשנה האחרונה היא שכרה חברה קבלנית לגביית האגרה.
ה B.B.C. מציין כי אף על פי שהיא אינה "חברה למטרות רווח" יש בבעלותו חברות בת המכניסות אף הן רווחים לקופתה.

בין השאר הכניסה חברת B.B.C. העולמית, המפיצה מגזינים, ספרים והקלטות, והמנהלת ערוצים מסחריים לקופתה בשנה האחרונה 106 מיליון ליש"ט.

יצוין כי נוסף על הערוץ המרכזי יש ל B.B.C. ערוצים דיגיטליים המשודרים בעולם, וכן ערוצי רדיו רבים בשפות שונות ובשידור אנלוגי ודיגיטלי. אתר האינטרנט עלה למשלם האגרה כ 100 מיליון ליש"ט מתוך עלות של 330 מיליון ליש"ט על כלל השירותים הדיגיטליים. בעיתונות הבריטית נמתחה לאחרונה ביקורת על הפעלת שירותי האינטרנט, שאינם מאפשרים תחרות הוגנת מול גופי תקשורת פרטיים.
נציין כי על בסיס המודל של ה B.B.C. הבריטי הוקמה בשנות השישים רשות השידור בישראל, וגם כאן אין רשות השידור עומדת בפני פיקוח חשבונאי של משרד האוצר. בחודשים האחרונים דרש האוצר למנות חשב מלווה לרשות, אולם הדרישה נתקלה בהתנגדות.

לשם השוואה, תקציב רשות השידור עומד על סכום של כ 900 מליון ש"ח, וסכום האגרה הוא כ- 550 ש"ח.
