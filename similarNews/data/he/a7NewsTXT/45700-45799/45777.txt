

הבוקר הלך לעולמו הרב ישראל יעקב פישר אב"ד של העדה החרדית, בן 78 במותו. בעדה החרדית: "יום אבל ואבידה גדולה לכל עם ישראל".



הבוקר הלך לעולמו הרב ישראל יעקב פישר אב"ד של העדה החרדית, בן 78 במותו. הרב פישר סבל ממחלת ריאות והיה מחובר למכשיר חמצן נייד. מקורביו מספרים כי עד רגעיו האחרונים היה צלול ועירני. בכיכר זופניק שברחוב שטראוס יתחילו הספדים בשעה 13:00 ומשם תצא הלוויתו להר המנוחות.

לכתבנו נמסר כי אנשים רבים כבר עושים את דרכם לירושלים. המשטרה הודיעה כי במהלך ההספדים וההלוויה ייסגרו מספר רחובות על פי הצורך. בעדה החרדית הגיבו הבוקר בתדהמה למשמע הידיעה ואמרו: "יום אבל ואבידה גדולה לכל עם ישראל".

הרב פישר שימש כאב בית הדין עשרות בשנים, ואחת הפסיקות הידועות שלו היתה בנוגע לטלפון הסלולרי. פסיקתו גרמה ל"הולדתו" של מסלול עבור חרדים.

כידוע ב"שולחן ערוך" (ספר הלכתי) יש 4 "טורים" ובציבור החרדי הוגדר הרב פישר כ"שולחן ערוך החמישי", כך מסר ישראל גיליס איש תקשורת בערוצים החרדיים לכתב ערוץ 7 .

גיליס ציין כי הרב פישר נהג לקבל כל אדם שפנה אליו בסבר פנים יפות וענה על שאלות רבות ומיוחדות, כאלו שבשלהן הוגדר "שולחן ערוך חמישי".

הרב פישר נהג להמליץ לאנשים המצויים במצוקה וששיחרו לפתחו למצוא ישועה ומזור, להתפלל ולהתחנן בכותל המערבי. ידועה הנחייתו להתפלל 40 יום ברציפות בכותל, הנחייה שסייעה לרווקות ורווקים רבים להגאל מבדידותם.

גם שמו של הרב פישר - ישראל יעקב כרוך בסיפור ייחודי. ביום הולדתו נרצח ישראל יעקב דה-האן, בן העדה החרדית במה שהוגדר כרצח הפוליטי הראשון בישוב שלפני קום המדינה. דה-האן היה מקורב לאביו של הרב פישר זצ"ל רבי אהרון פישר, וביום שבו נרצח ידידו דה האן נולד גם בנו של רבי אהרון פישר. רבי אהרון פישר קרא לבנו יעקב ישראל ע"ש ישראל יעקב דה האן.

הרב שלמה אבינר, רבו של הישוב בית אל כתב בעבר בנושא מסירות נפשם של חרדים על ארץ ישראל את הסיפור הבא: "בזמן מאורעות תרפ"ט, ביום שישי ב   17 באב, השתוללו הפורעים בכל הארץ, הרסו ורצחו באכזריות. ביום שישי בשעות הצהרים יצאו אלפי ערבים מוסתרים ממסגד עומר, אחרי שהולעטו בנאומי שטנה מהמופתי, וצעדו מזוינים בסכינים ובאלות.

רובם התקדמו לעבר שכונת מאה שערים ובית ישראל בצווחות "אטבח אל יהוד". בראש ההמון המוסת, צעד שייח' ערבי שנופף בחרב גדולה והלהיב את הפורעים לא לחוס על אנשים נשים וטף כי מלחמת קודש היא   ג'יהאד.

משהתקרבו הפורעים לבנין בית החולים האיטלקי, יצאו מטחנת הקמח שבקצה הדרומי של מאה שערים שני צעירים חרדים וצעדו אל מול הפורעים. אחד מהם, שמתחת לכובעו בצבצו פאות מסולסלות, שלף אקדח וירה הישר לתוך פיו של ראש הפורעים שנפל במקום.

בהלה אחזה בהמון המוסת שהחל לברוח לכיוון שער שכם, כאשר שני הצעירים מזנבים אחריהם, ומטילים בהם רימון שהרג עוד שלושה פורעים. ויותר מזה הפורעים רמסו זה את זה למוות תוך כדי מנוסתם. אותו צעיר מזוקן שירה, היה הצדיק רבי אהרון פישר, אביו של הגאון הרב ישראל יעקב פישר אב"ד של העדה החרדית בימינו".

עוד מוסיף הרב אבינר : "לומר שהחרדים לא מסרו נפשם על הארץ זו הוצאת שם רע חמורה. שכונת "מאה שערים" הוקמה במקום שבו שרר פחד שודדים. החרדים מסרו את נפשם על הארץ, או ליתר דיוק, על דבר ד' שציווה ליישב את הארץ".

יצויין כי לאחרונה הוציא הרב פישר זצ"ל הוראה לעדה החרדית להצטייד במים ובקמח לקראת המלחמה.

הגולשים מוזמנים להוסיף כאן בתגובות פרטים וסיפורים הידועים להם על הראב"ד הרב פישר זצ"ל .
