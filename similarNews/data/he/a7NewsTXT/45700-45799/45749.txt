

טכנאים אוקראינים העובדים בפיתוח מיזמי אנרגיה בעיראק החלו לצאת את המדינה, דיווחה היום סוכנות הידיעות הרוסית "אינטרפקס".

41 אוקראינים, שרובם מועסקים בפרויקטים של פיתוח שדות נפט במימון חברות רוסיות בעיראק, המריאו היום במטוס חכור למוסקווה. ביום חמישי אמורים העובדים להגיע לקייב.

מדובר בקבוצה של עובדים שנוכחותם בעיראק אינה הכרחית, נאמר בהודעת המשרד למצבי חירום באוקראינה. על פי ההודעה, פינוי של אוקראינים נוספים העובדים בעיראק יתבצע "על פי המצב".

על פי השערות, כ-500 אזרחי אוקראינה מועסקים בעיראק. ממשרד החוץ האוקראיני נמסר על צמצום בצוות השגרירות בבגדאד, ועל פי ההודעה מאז תחילת החודש שוהים במתחם השגרירות רק אנשים שנוכחותם חיונית ביותר.
