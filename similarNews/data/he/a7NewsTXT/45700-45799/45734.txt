

מספר אנשי עסקים קוראים למנות את אהוד אולמרט, ראש עיריית ירושלים לשעבר, לשר האוצר. צבי נטע, יו"ר של חברת "מכשירי תנועה", כתב כי "אולמרט ניהל את עיריית ירושלים ללא גרעונות, תוך ניהול תקציבי מקצועי, עובדה שיכולה להוות מוניטין מקצועי לאולמרט במידה וימונה לתפקיד שר האוצר".

יצחק קאול, יו"ר "המכלל למנהל- המסלול האקדמי" ולשעבר מנכ"ל "בזק" ו"כלל", כותב כי שר האוצר חייב להיות מנהיג עם כריזמה ולכן "במידה ולמר אהוד אולמרט יהיה גיבוי מוחלט של רה"מ ויוכל להוביל תוכנית כלכלית שתרכוש את אמון הציבור, לדעתי הוא יצליח בתפקידו כשר האוצר".

גם שרגא וייסמן, מנכ"ל חברת הבניה הפרטית הגדולה בישראל "אשדר", רואה באולמרט "אישיות בעלת מנהיגות, כוח שכנוע ומנוע טורבו".
"להערכתי, שר אוצר טוב לא חייב להיות פרופ' לכלכלה או ידען גדול בתחום הכלכלי, אלא חייב להיות מנהיג ומוביל, ולאולמרט יש התכונות האלו", כתב וויסמן.
