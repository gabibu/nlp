

אתמול תקפו מטוסי הקרב של ארה"ב ובריטניה שני מתקני תקשורת והגנה אווירית בדרום עיראק, יום לאחר הפצצת מתקני טילים עיראקיים, כך מסר מקור צבאי אמריקני.

דובר צבאי עיראקי אישר את ההפצצות ביומיים האחרונים, אולם לטענתו, טיווחו המטוסים מטרות אזרחיות. הדובר לא דיווח על נפגעים.

בגדאד מתארת דרך קבע את המתקפות כפגיעה באזרחים, בעוד ארה"ב ובריטניה טוענות כי המטוסים מפציצים אך ורק מטרות צבאיות, ועושים את המרב כדי למנוע פגיעות באזרחים.

נמשכות ההכנות האמריקניות למלחמה. אתמול דווח כי גויסו 16 אלף חיילי מילואים אמריקניים, וכי הם יישלחו בקרוב למפרץ הפרסי.

גם בטורקיה ננקטים צעדים לקראת המלחמה. על פי דיווח ה B.B.C. עצרה טורקיה את התנועה בגבול הדרומי הגובל בעירק, והיא אינה מאפשרת להוביל סחורות מתחומה לכיוון עירק. לנהגי מכליות הנפט בתוך עירק נאמר לשוב לטורקיה.

היום צפויה הצבעה בפרלמנט הטורקי על ההכרעה האם טורקיה תאפשר לכוחות אמריקניים להתפרס בארצם ולתקוף ממנה את צפון עיראק.

טורקיה היא היחידה מתוך חברות נאט"ו שיש לה גבול עם עירק, ולכן היא הייתה נתונה ללחצים אמריקניים לאפשר את הפעלת הכוחות מתוכה.

הנס בליקס, ראש פקחי האו"ם, אומר כי עירק עדיין לא החליטה להתפרק מנשקה, וכי שיתוף הפעולה שלה איננו מלא. עם זאת הוא אמר כי נדרשים עוד כמה חודשים להמשך העבודה בעירק. הוא הביע תקווה כי ההנחיה שנתן לעיראק להשמיד עד לשבת את טילי האל  סומוד תבוצע.
