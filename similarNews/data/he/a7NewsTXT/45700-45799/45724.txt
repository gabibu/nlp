

במפד"ל ניסו להביא את ראשי המפלגה לסיכום שימנע את ההתמודדות הצפויה בין חבר הכנסת אורלב ליו"ר המפלגה לשעבר השר הרב יצחק לוי על משרת שר הרווחה בממשלת שרון החדשה. על פי הסיכום אליו ניסו להגיע יכהנו השניים ברוטציה, אולם הצעה זו נדחתה.

כמו כן נדחתה ההצעה למנות בהסכמת שני האישים את הרב לוי לכהונת סגן שר במשרד ראש הממשלה ואת חבר הכנסת אורלב לשר הרווחה, אולם הרב לוי דחה את ההצעה.

בעקבות כשלון המהלכים הללו נראה כי לא תיוותר ברירה לאנשי המפד"ל, וביום ראשון תתכנס הסיעה להכרעה בהתמודדות בין שני האישים על משרת השר השני של המפלגה, זאת לאחר שמשרת השר הבכיר של המפלגה, שר השיכון, שמורה ליו"ר המפלגה השר אפי איתם.

עם זאת יצוין כי בהתמודדות הצפויה ביום ראשון קיימת אפשרות להצטרפותם של חברי הכנסת יהלום וגבאי להתמודדות.
