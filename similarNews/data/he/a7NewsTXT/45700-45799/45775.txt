

דובר אתיופי אמר אתמול כי ממשלת אתיופיה "אינה מרוצה מן התוכנית הישראלית, להעלות לישראל עשרות אלפי אתיופים ממוצא יהודי".

"נשגב מבינתנו מדוע מישהו ינסה לארגן הגירה המונית של תושבים מאתיופיה, במצב שבו כל אזרח ותושב חופשיים לעזוב את המדינה בדרך רגילה וחוקית", אמר בכיר אתיופי.

הבכיר, שביקש להישאר בעילום שם, אמר כי אתיופיה מתנגדת לתוכנית שעליה הודיעה ישראל בתחילת החודש, ולפיה יועלו כ 20,000 מבני שארית הפליטה היהודים.

גל העלייה הגדול האחרון של יהודים אתיופים היה ב 1991, אז ארגנה ישראל רכבת
אווירית של כ 15,000 איש, שברחו מהקרבות בשלהי מלחמת האזרחים באתיופיה.
דברי הדובר מכוונים להחלטת הממשלה מ 16 בפברואר, ולפיה תעלה ישראל כ20,000 מבני הפלאשמורה שעדיין נותרו באתיופיה.

לדברי השר אלי ישי, שהעלה את הנושא לדיון בממשלה, מדובר בסוגיה דחופה משום שליהודים הממתינים בערים אדיס אבבה וגונדר נשקפת סכנה, וזאת בשל תנאי החיים הקשים שם.
לפני כחודש ערכו כ 2,000 מעולי אתיופיה הפגנה מול משרד ראש הממשלה בירושלים, ובה קראו להגביר את זרם עליית יהודי אתיופיה לישראל.
