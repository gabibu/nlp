

"במשך כל שעות הלילה ניסינו למזער נזקים בנוגע לקווי היסוד. חשבנו שעם כל נציגי הימין נוכל להשפיע בנושא באופן מהותי יותר. כך אמר הרב בני אלון מהאיחוד הלאומי לערוץ 7 בפרטו את האופן שבו נמצא הפתרון לקושי של הכללת "נאום הרצליה" בתוך קווי היסוד של הממשלה. הרב אלון אמר כי שרון הבטיח ש"נאום הרצליה" לא ייכלל בתוך קווי היסוד אלא במכתב המיועד למפלגת שינוי. לדבריו, מפלגתו חששה כי אם לא תיכנס לממשלה תוקם ממשלה שתורכב מהעבודה ומשינוי. אפשרות נוספת, הוא אמר אלון, הייתה אם המפד"ל ש"ס ויהדות התורה היו מסכימות להקים גוש ימני חוסם, אך לדבריו, בקשות האיחוד הלאומי ליצירת גוש זה נענו בשלילה.

ההסכמים הקואליציוניים שעליהם חתמו אתמול בכנסת נציגי הסיעות בקואליציה - הליכוד, שינוי, המפד"ל והאיחוד הלאומי, הונחו על שולחן הכנסת, והיום יציג ראש הממשלה את ממשלתו החדשה בפני הבית.

בפרק המדיני של קווי היסוד נאמר כי הממשלה תובעת מן הפלשתינים לנטוש את דרך האלימות והטרור ולעמוד בהתחייבויותיה ההסכמיות עם ישראל. ממשלת ישראל תפעל לקידום השלום עם כל מדינות האזור. "השגת השלום כרוכה בפשרות כואבות של כל הצדדים. הממשלה תחתור ליציבות באזור ולשגשוג כל עמיו".

הממשלה מאמינה כי משא ומתן ישיר ובלתי אמצעי הוא הדרך הנכונה לביסוס יחסי אמון בין הצדדים ולקידום השלום", נאמר בנוסח קווי היסוד.

עוד נאמר בהם כי הממשלה תכבד את ההסכמים המדיניים הקודמים שאושרו בכנסת, בתנאי שיקוימו בידי הצד השני. עוד נאמר כי הממשלה תשאף להסדרי שלום קבע על בסיס החלטות מועצת הביטחון של האו"ם 242 ו-338 עם סוריה והפלשתינים.

באשר ל"נאום הרצליה" נאמר: "את פעילותה של הממשלה בזירה המדינית ידריכו עקרונות שהציג ראש הממשלה לציבור לפני הבחירות", ונציין כי מדובר, בין השאר, על עקרונות נאום ראש הממשלה בכנס הרצליה מיום ארבעה בדצמבר אשתקד. לפני משא ומתן מעשי על הסדר מדיני, אם יכלול את נושא הקמת מדינה פלשתינית הוא יובא לדיון ולהכרעה בממשלה", נאמר בקווי היסוד.

הממשלה תפעל להקמת חיץ ביטחוני במרחב התפר וכן לקידום השלום עם הפלשתינים גם באמצעות הסדרי ביניים שיכללו פשרות. "במסגרת הסדרי הביניים תיבחן אפשרות להיערכות מחדש של ישראל בשטחי יהודה, שומרון וחבל עזה, ובלבד שלא תהיה בכך פגיעה באינטרסים של ישראל", נאמר בקווי היסוד.

הממשלה מתחייבת לא להקים התנחלויות חדשות, אך להמשיך ולתת מענה ולדאוג לצרכים השוטפים של ההתפתחות ביישובים, כמו גם להבטיח את ביטחון התושבים היהודים ביש"ע.

כתב עתי"ם יורם לוי מוסיף כי בקווי היסוד נאמר עוד כי הממשלה תשמור על זכותה להפעיל את צה"ל ואת זרועות הביטחון לפי הצורך ובכל מקום כדי להבטיח את שלומם של אזרחי המדינה, תושביה והעם היהודי בתפוצותיו.

ממשלת ישראל גם תתבע את הפסקת פעולות ההסתה והאיבה כלפי ישראל בשטחי הרשות הפלשתינית ובמדינות ערב.

דברי הרב אלון כי אלמלא נכנס האיחוד הלאומי הייתה מוקמת ממשלה עם העבודה ושינוי הם הטעיה, אומר עו"ד אליקים העצני לערוץ 7 . לדבריו, שרון מעוניין במפלגת העבודה בממשלתו והוא גם פועל כדי לסלק את עמרם מצנע מהנהגת העבודה. כשמצנע לא יהיה יו"ר העבודה היא תיכנס לממשלה, אומר העצני, ומוסיף כי בין שרון לבין פרס יש הסכמה בעניינים מדיניים. שרון, לדברי העצני, העביר את הליכוד לשמאל אך גם ריסק את הימין.

בבוא העת, כששרון יבקש לבצע צעדים מדיניים הוא יכניס את העבודה לממשלה ויוציא את המפד"ל ואת האיחוד הלאומי.

יש לדעת, מוסיף העצני לסיכום דבריו, כי שרון שינה את המפה הפוליטית הישראלית וריסק את הימין. "אין יותר ימין", קובע העצני.
