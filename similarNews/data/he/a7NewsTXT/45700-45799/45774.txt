

בתי הספר באילת נערכים לאפשרות כי במקרה של מלחמה בעיראק וירי טילים לעבר ישראל יפונו תלמידים ממרכז הארץ ויועברו לאילת.

בימים האחרונים ניתנה למנהלי בתי הספר באילת הוראה להיערך לקראת קליטה אפשרית של תלמידים ממרכז הארץ ומצפון הארץ, שיפונו לאילת בעת ירי טילים על ישראל.

נוסף על כך הוכנו חדרים אטומים בבתי המלון השונים ובמבני הציבור בעיר והוקם מאגר דירות ויחידות דיור להשכרה לתושבי המרכז, במצב שבו יהיו התקפות טילים על שראל.

ביממה האחרונה סיימו פיקוד העורף ומטה משק לשעת חירום להתקין צופרים בשכונות החדשות באילת ובאזור התעשייה. בימים הקרובים יתרגלו אנשי מטה מל"ח, משק לשעת חירום, תרחישים שונים שעלולים להיווצר בשעת חירום. בין השאר מדובר בהפעלת מרכז מידע על נפגעים, בהפעלת תחנת ריכוז חללים, בהפעלת נוהל טיפול באוכלוסייה במצבי לחץ ובטיפול בנפגעים.
