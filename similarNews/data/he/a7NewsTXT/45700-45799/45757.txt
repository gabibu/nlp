

דובר אתיופי אמר ביום רביעי כי ממשלת אדיס אבבה "אינה מרוצה מן התוכנית הישראלית, להעלות לישראל עשרות אלפי אתיופים ממוצא יהודי".

"נשגב מבינתנו מדוע מישהו ינסה לארגן הגירה המונית של תושבים מאתיופיה, כאשר כל אזרח ותושב חופשיים לעזוב את המדינה בדרך רגילה וחוקית", אמר בכיר אתיופי.

הבכיר, שביקש להישאר בעילום שם, אמר כי אתיופיה מתנגדת לתוכנית, עליה הודיעה ישראל בתחילת החודש, ולפיה יועלו כ-20,000 מבני הפלאש מורה (יהודים אתיופים) שרבים מהם נאלצו להתנצר במאה ה-19.

גל העלייה הגדול האחרון של יהודים אתיופים היה ב-1991, אז ארגנה ישראל רכבת אווירית של כ-15,000 איש, שברחו מהקרבות בשלהי מלחמת האזרחים באתיופיה.
