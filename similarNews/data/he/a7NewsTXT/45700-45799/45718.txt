

נתניהו הסכים לקבל את תיק האוצר למרות שלא נענתה דרישתו להיות מ"מ ראש הממשלה.אהוד אולמרט החליט להצטרף לממשלה ולקבל עליו את תיק התעשיה והמסחר כולל סמכויות נרחבות נוספות. אחה"צ תוצג הממשלה החדשה.

אהוד אולמרט נעתר לקבל עליו את תיק התמ"ס. אולם יחד עם תיק זה יהיה אולמרט גם ממלא מקום ראש הממשלה, חבר בקבינט הוחבר במטבחון המצומצם. כמו כן יהיה מעורב בנושאים הקשורים לתהליך המדיני.

מינהל מקרקעי ישראל יהיה תחת סמכותו וכך גם מנהל התכנון במשרד הפנים.

נתניהו קיבל משרון מכתב המבהיר את סמכויותיו ובעקבות כך קיבל נתניהו את התפקיד גם ללא סגנות ראש הממשלה שהציב כתנאי אחרון לקבלת התפקיד.

בצהריים הציע ראש הממשלה לציפי לבני את תיק העליה והקליטה. לבני נענתה מיד להצעה.

מיד אחר כך קיבל עליו דני נווה את תפקיד שר הבריאות שהוצע לו. יחד עם תיק הבריאות נמסרה לאחריותו של נווה גם הרשות למלחמה בסמים.

השרים שטרית ולנדאו יהיו שרים בלי תיק.

בתום דיונים מורטי עצבים,תרגילים התמרמרות ומהלכים מפתיעים יציג היום ראש הממשלה את ממשלתו בכנסת. נתניהו ככל הנראה לאוצר, סילוון שלום, שר החוץ ואולמרט נותר בינתיים בחוץ.

הרקע לדרמה בליכוד שהתחוללה ביממה האחרונה החלה כאשר ראש הממשלה, אריאל שרון, נפגש אתמול בצהרים עם שר החוץ, בנימין נתניהו, וביקש ממנו ליטול עליו את תפקיד שר האוצר. בדבריו לנתניהו הדגיש ראש הממשלה כי הוא רואה בתפקיד שר האוצר התפקיד המרכזי בנסיבות הקיימות וכי "למר נתניהו מלוא הכישורים, הניסיון והיכולת למלא בהצלחה מרובה תפקיד זה".

ראש הממשלה הבטיח למר נתניהו כי בתפקידו כשר האוצר יזכה לגיבוי מוחלט של ראש הממשלה והממשלה כולה לביצוע תפקיד חשוב ואחראי זה.

נתניהו היה ראשון אנשי הליכוד שנפגשו עם ראש הממשלה לשמיעת החלטתו באשר לתפקידם בממשלתו החדשה.

נתניהו דרש גם להיות ראש הקבינט הכלכלי חברתי, חבר במטבחון המצומצם, בעל זכות וטו באשר להחלטות הנוגעות לבנק ישראל, וכמו כן דרש שרשות החברות הממשלתיות תישאר במשרד האוצר.
המגעים בין נתניהו ושרון נמשכו אל תוך הלילה. בסופו של דבר הסכים ראש הממשלה שנתניהו יהיה ראש הקבינט הכלכלי חברתי וכי רשות החברות הממשלתיות תוחזר למשרד האוצר. בנימין נתניהו גם יטפל בערבויות מארצות הברית, יהנה מעצמאות בניהול המדיניות הכלכלית ויקבל גיבוי מראש הממשלה.

המגעים באשר לתפקיד סגן ראש הממשלה נמשכו היום אולם בסופו של דבר לא נעתר ראש הממשלה לדרישה זו.

שר האוצר היוצא סילבן שלום נענה לבקשתו של שרון לקבל על עצמו את תפקיד שר החוץ.

שרון מינה באופן מפתיע את השר לאיכות הסביבה צחי הנגבי לשר לביטחון פנים, במקומו של עוזי לנדאו. בפגישה עם השר לנדאו, הודיע לו ראש הממשלה כי הוא ימשיך לכהן בממשלה כשר בתפקיד אחר. כמו כן מינה שרון את גדעון עזרא, שהיה סגן שר לביטחון פנים בממשלת שרון, לשר ללא תיק שיהיה אחראי על תיאום פעולות הממשלה והכנסת. ח"כ ישראל כץ מונה לשר החקלאות. השרה לימור לבנת תישאר בתפקידה כשרת החינוך. זאת למרות שהביעה את נכונות ה ל"זוז" לתפקיד אחר.


ראש הממשלה אריאל שרון יציג אחר הצהריים את ממשלתו החדשה בכנסת. שרי המפד"ל,לא ישתתפו משום שאלה ייקבעו רק בשבוע הבא. לפיכך, גם התצלום המסורתי המשותף עם נשיא המדינה יתקיים כנראה ביום ב'

בישיבה המיוחדת של הכנסת יהיה נוכח גם נשיא המדינה משה קצב. ראש הממשלה אמור לשאת נאום שבמהלכו יציג את קוי היסוד של הממשלה וכן את השרים שיהיו חברים בה. אחר כך ישא דברים יו"ר האופוזיציה ח"כ עמרם מצנע ואז יחל דיון סיעתי שצפוי להימשך כ-4 שעות, בסיומו תהיה הצבעה ואחר כך יישבעו השרים אמונים.


עוד בעניין הרכב הממשלה הבאה


