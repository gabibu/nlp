

שלושה פלסטינים חברי ארגון החזית העממית קשרו קשר לרצוח את המנהיג הרוחני של תנועת ש"ס, הרב עובדיה יוסף. כך עולה מכתב אישום שהגישה הפרקליטות לבית המשפט הצבאי בשומרון בשבוע שעבר. הידיעה תתפרסם מחר בגיליון "במחנה".

על פי כתב האישום, הציע אחד החברים בחוליה באוקטובר 2002 להתנקש בשגריר ישראל בירדן, דוד דדון. חברו השיב לו כי כדי לעשות זאת עליהם להשיג נשק מהארגון. השניים פנו למפקדם, ואמרו שבכוונתם לרצוח את השגריר דדון ממרחק, בעזרת טילים. אז הציע המפקד להתנקש דווקא ברב יוסף. כשאחד מהשניים הציע לפגוע באישיות צבאית בכירה ולא ברב, התנגד המפקד והורה להתנקש קודם בחיי הרב יוסף.

כוח צנחנים עצר הערב בכפר א-לבד, ממזרח לטול כרם, מבוקש בכיר בג'יהאד האיסלמי.

הבכיר, פואד בארוש, היה מעורב בהכנת מטעני חבלה וחומרי נפץ לביצוע פיגועים.

מדובר צה"ל נמסר כי בנוסף, עצר כוח צה"ל הערב בחברון 3 מבוקשים מארגון הפאתח.
