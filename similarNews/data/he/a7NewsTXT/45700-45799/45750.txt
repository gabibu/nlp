

ארה"ב וערב הסעודית הגיעו להסכמה בדבר היקף השימוש בטריטוריית הממלכה לקראת המתקפה הצבאית בהנהגת ארה"ב על עיראק, כך נמסר היום.

ממשלת סעודיה הסכימה לשימוש מלא בבסיס חיל האוויר "הנסיך סולטאן", מתקן שבנייתו הושלמה בסיוע אמריקני בשנת 2001, וכן בשאר שדות התעופה בסעודיה, כדי לאפשר למטוסי חיל האוויר האמריקני תדלוק באוויר וטיסות סיור, כך דיווח ה"וושינגטון פוסט" בציטוט דיפלומטים ופקידים בכירים, שביקשו להישאר בעילום שם.

בכיר בפנטגון לא אמר אם ערב הסעודית תאשר יציאת לוחמים מתחומה, אולם לדברי מקור אחר, יש הסכמה טנטטיבית להמראת מספר מוגבל של מפציצים אמריקניים מתחומי הממלכה לאחר תחילת המלחמה, זאת "בהנחה שהגיחות האוויריות המדוברות לא יועברו לידיעת הציבור", נאמר ביומון.

ערב הסעודית התנגדה בגלוי למלחמה נגד עיראק, אך ציינה כי תשתף פעולה במסגרת מוגבלת, ודוברים סעודים אמרו לפני שבועות אחדים כי יותר שימוש רק בבסיס "הנסיך סולטאן".
