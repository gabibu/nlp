

מחר יתקיים המשך הדיון המשפטי בפרשת רצח רכז הביטחון של קיבוץ מנרה יצחק קברטץ ז"ל על ידי ז'אן אלרז. לדיון יובאו לעדות אזרחים תושבי מנרה שיספרו על היכרותם האישית עם הנרצח ועל ימיו האחרונים.

עורכת הדין מירית שטרן, המייצגת את התביעה אמרה לכתב האינטרנט של ערוץ 7, שמעון כהן כי להערכתה לא מדובר בעדויות משמעותיות להמשך החקירה, אולם העדים ימסרו את דבריהם בבית המשפט לבקשת הסנגוריה.

עוד אומרת שטרן כי עד כה התנהלה החקירה ברובה בדלתיים סגורות כיוון שמרביתה התמקדה בכיוון הביטחוני ולעדות זומנו עדים משרותי הביטחון. בשלב זה נותרו עוד שני אנשי ביטחון שטרם נחקרו.

כזכור, אלרז מואשם ברציחתו של קברטץ, ובגניבת עשרות כלי נשק מנשקיית קיבוץ מנרה. על פי החשד אלרז העביר את כלי הנשק, תמורת תשלום, לאנשי כוח 17 של ערפאת, ולגורמי חבלה וטרור אחרים.

מקיבוץ מנרה נמסר לכתבנו כי התמשכות החקירה מאז הרצח שבוצע במרץ 01', יוצרת אצלם תחושה ש"לא קורה בחקירה כלום". את התחושות הללו שוללת עו"ד שטרן ומזכירה כי אחת לשלושה חודשים מובא החשוד בפני שופט להארכת מעצר, ועצם האישור שניתן להארכה זו מורה על כך שהשופט לא מצא בהתנהלות החקירה עיכוב מכוון או ייצוג פגום.

נזכיר כי בפרשיית גניבת הנשק נעצרו עם אלרז גם שותפיו, ארבעה מתושבי הכפר סאלם, האחים מחמוד, מוחמד ואחמד אבו באכר ועאוני חילמי ריפאעי. בין אלרז לארבעה נקבעו קודים לתיאור כלי הנשק והתחמושת אותם ביקשו לגנוב. מחמוד אבו באכר ואלרז תכננו לחלק ביניהם את התשלום אותו אמורים היו לקבל עם מכירת הנשק לגורמי הטרור. כמו כן, העביר אלרז למשפחת אבו באכר נשק שלטענתו נשאר ברשותו מתקופת שירותו בלבנון.

כבר בחקירתו הראשונית הודה אלרז בכל המיוחס לו בעבירות הקשורות לנשק, אולם באשר לרציחתו של קברטץ טען אלרז כי מדובר במה שהגדיר כ'תאונה'.

ע"פ כתב האישום, בכדי להצליח בכוונתו לגנוב את הנשק בנשקיית מנרה רכש אלרז את אמונו של קברטץ ז"ל, ואנשי ביטחון נוספים. במרץ 01' נפגשו אבו באכר ואלרז בצומת יפתח. משם נכנסו לקיבוץ ותחת איבטוחו של בן אחר למשפחת באכר פרצו לנשקייה וגנבו ממנה 58 רובי M-16 ומחסניות רבות. מאוחר יותר כשפגש אלרז את קברטץ בדרך כורכר צדדית ירה בו למוות. כבר בערב הרצח העביר אלרז חלק מהנשק לגורמי טרור ברש"פ, ובתמורה קיבל למעלה מ-340.000 שקלים.

במסגרת עדותו המאוחרת יותר, טען אלרז כי הנרצח עצמו היה שותף לתכנוני גניבת הנשק ואף היה אמור לקבל סכום נכבד מהתשלום שיתקבל עם מכירתו, ואולם ויכוח שניטש בין שניהם הביא בסופו של דבר למותו. דבריו אלה של אלרז נשללו מכל וכל כבר בשלב ראשוני של העדויות במשפט.

נציין כי במסגרת מבצע "חומת מגן" איתרו כוחות הביטחון כלי נשק שמקורם בנשקיית הקיבוץ מנרה.

בימים הראשונים למעצרו פורסם עברו העשיר של אלרז ביחידות מודיעין מסווגות ושב"כ, במסגרת היחידה לאבטחת אישים. באותם ימים דאג אלרז עצמו להעביר מידע על כך שידיו "אינן נקיות מדם". לדבריו, "בשנים שבהן שירתתי בכוחות הביטחון הרגתי לפחות 80 איש במו ידי, אבל מעולם לא פגעתי במישהו שלא במסגרת תפקידי". על פי פרסום באתר "וואלה" מ-22.4.01 ביקר ראש השב"כ אבי דיכטר באותם ימים, בתא מעצרו של אלרז, אולם פרטים על תוכן שיחתם לא נמסרו.

בתקופת מעצרו של אלרז פרסם העיתון 'הארץ' כי נשיא המדינה לשעבר, מר עזר ויצמן, מחק עבירות של הברחת רכוש מלבנון שביצע אלרז. "הריני מקצר את תקופת ההתיישנות והמחיקה שחלות על הרשעתו של ז'אן פייר אלרז מיום 10 באוקטובר 89'", נכתב באישור החנינה.

בעקבות חקירתו של אלרז, נפתחו תיקי רצח עלומים אחרים. המכנה המשותף לאותם תיקים הוא קרבה גיאוגרפית או עניינית לפעילותו הביטחונית או המקצועית של ז'אן אלרז. כמו כן, נבדקה באותה תקופה האשמה שעל פיה גנב אלרז כלי נשק נוספים, ובהם גם נשק כבד.

במשפחתו של קברטץ סרבו, לפי שעה להתראיין לכתבה זו.
