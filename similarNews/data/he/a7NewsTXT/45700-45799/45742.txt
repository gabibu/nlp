

שתי כנופיות מאורגנות בשטחים אשר חבריהן עסקו מזה מספר שנים בפריצה ובגניבות לבתי ישראלים וכן גניבת כלי רכב, נחשפו היום על ידי יחידות משטרה.

בלשי מרחב שומרון בראשות רב פקד וויאיל חיזראן עצרו לחקירה תושב קלקיליה בן 35 החשוד כי עמד בראש כנופיה שכונתה "כנופיית קלקיליה". על פי החשד, חברי הכנופיה המונה 12 איש נהגו לפרוץ באישון לילה לבתים בישובי קו התפר ומשני צידיו לגנוב ציוד אלקטרוני ורכוש רב וכן את מפתחות רכבו של בעל הבית. שיטה זו קרויה במשטרה "שיטת הדאבל".

חברי הכנופיה העמיסו את הציוד הגנוב על גבי כלי רכב ונסעו משם עם הרכב הגנוב לשטחי יש"ע. כך פרצו חברי החוליה לעשרות בתים בישובים אורנית, אלפי מנשה, כוכב יאיר, צור יגאל ועוד לאחר שערכו סיורים מוקדמים ביישובים ונעזרו בשרותיהם של סייענים ישראלים שדיווחו להם על העדרות הבעלים מן הבתים.

עם סימון היעד, היו הגנבים פורצים בלילה את גדרות היישובים, פורצים לבתים ומעמיסים את ציודם. את הציוד הגנוב וכלי הרכב מכרו לרוב, לסוחרי ציוד גנוב בשטחים תמורת חלוקה ברווחי המכירה.

החשוד שנעצר הודה לדברי המשטרה בעבירות המיוחסות לו וממשטרת ש"י נמסר כי מעצרים נוספים של חברי חוליה זו צפויים בקרוב.

שוטרי היחידה לאכיפת תופעות גניבות הרכב "אתגר" בראשות רב פקד אבי גור ובשיתוף אנשי אגף המודיעין של משטרת שומרון עצרו בימים האחרונים 6 פלשתינים תושבי טול כרם והסביבה בחשד כי היו חברים בכנופיית גנבי רכב נוספת שכונתה במשטרה "כנופיית טול כרם" ופעלה בשנים האחרונות
בגניבת מאות כלי רכב מחניות בתים בישראל.

על פי החשד, שיטת הפעולה של כנופיה זו היתה זהה לכנופיה הראשונה. גם כאן נהגו חברי החוליה ובהם על פי החשד גם מספר ישראלים לפרוץ לעשרות בתים ממרכז הארץ ועד לצפונה בסיוע סייענים מקומיים, לגנוב מן הבית את מפתחות הרכב ואת הרכב ולהעביר אותו לידי ראש הכנופיה אחמד שראב בן 46 מטול כרם אשר נעצר לפני מספר ימים.

על פי החשד, שראב הפעיל בדרך זו עשרות עבריינים, חלקם בפריצה לבתים וחלקם כבלדרים אשר קיבלו מידי הפורצים את כלי הרכב והעבירו אותם לידיו. עבור חלקם זה במשימה, קיבלו הפורצים והבלדרים מאות שקלים לפריצה.

לאחר שהגיעו כלי הרכב לידיו, נהג שראב למכור אותם ל"משחטות" רכב ביש"ע לפירוקם לחלקי חילוף, וכן לתושבים פלשתינים לשימושם הפרטי. כמו כן, נהג לעתים להציע לבעל הרכב המקורי לקנות חזרה את רכבו בסכום של אלפי שקלים. לעתים אף היה מצליח בכך.

החקירה נמשכת וצפויים מעצרים נוספים. ששת העצורים בפרשה זו צפויים לעמוד בפני שופט צבאי בימים הקרובים.
