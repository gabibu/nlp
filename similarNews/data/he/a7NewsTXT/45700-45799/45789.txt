

המניע - הפרעה נפשית הקרויה "קנייה כפייתית", העונש - שישה חודשי מאסר שהומרו לעבודות שירות. רוני רגב מנהלת סניף בנק דיסקונט ברמת אביב הורשעה בבית משפט השלום בתל אביב בגניבת למעלה מ 700 אלף שקלים מבנק בו עבדה.

בגזר הדין כתבה נשיאת בית המשפט השלום בת"א עדנה בקנשטיין, כי רגב הינה אישה אינטליגנטית, שהיתה עובדת בכירה, עורכת דין במקצועה, עבדה בפרקליטות בתחום הפלילי ומשם עברה לתחום מיסוי וכלכלה. לאחר מכן, עבדה במחלקה המשפטית של בנק דיסקונט ומשם הגיעה לתפקיד מנהלת הסניף.

עוד כתבה השופטת כי רגב פעלה מתוך מצב נפשי שהוגדר "קנייה כפייתית" רכשה במשך שנתיים במהלך בולמוס, מוצרים שלא היה להם שימוש או תועלת לעצמה.

בגזר הדין נכתב כי הנאשמת הביעה חרטה על מעשיה. בטרם נפתחה החקירה המשטרתית היא החלה לנסות לתקן את הנזקים: התפטרה מן הבנק, החזירה כספים בתוספת ריבית והצמדה, ואף מכרה את דירתה, כדי לממן את החזר הכספים לבנק. במסגרת עסקת הטיעון, הסכימה רגב לשלילת רישיון עריכת הדין שלה - לצמיתות.

כאמור השופטת גזרה עליה שישה חודשי מאסר שיבוצעו בעבודות שירות וקנס כספי בסך 80 אלף שקלים.
