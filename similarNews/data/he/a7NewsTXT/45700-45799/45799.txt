

בימים אלה מסיימת קבוצה בת 27 יהודים מארה"ב את שליחותם - מסע סיוע לארגוני חסד וצדקה בארץ. מסעם נמשך 9 ימים במהלכו תרמו כספים לארגוני חסד וצדקה שונים וגם מסרו צעצועים ובגדים לנזקקים.

סדר יומם בארץ כלל פעילות עם עולים מחבר העמים במלון דיפלומט בירושלים, פעילות עם עולים מאתיופיה במרכז הקליטה במבשרת ציון, סיוע למסעדה המחלקת מזון לנזקקים "המטבח של טובה", סיוע למרכז הדרכה לכלבי נחייה "בית עובד" ועוד.

בראש הקבוצה שמגיעה בכל שנה למסעה זה, עומדים דני סיגל ורבי סטיבן באייר מקהילת בני ישראל בניו ג'רסי.

סיגל מתמיד במשימה מזה 30 שנים והוא החל בה לבדו. הוא הגיע אז לארץ עם כספים שנמסרו על ידי חבריו וידידיו וטייל בה במטרה למצוא יעדים מתאימים לתרומות. במשך הזמן הצטרפו אליו חברים וידידים שהפכו את השליחות לענין קבוע.

בין הגורמים שזכו לתרומותיו של סיגל במשך השנים הם הרבנית ברכה קאפח, ביה"ח שערי צדק, "אשת העופות" חיה המר, ארגון "שלווה", בית חם לנוער, רופאים הנותנים טיפולי שיניים בהתנדבות, ארגון חללי צה"ל ורבים נוספים.
