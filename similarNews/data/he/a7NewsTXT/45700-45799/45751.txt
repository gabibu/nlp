

נשיא עיראק סדאם חוסיין הכחיש חד משמעית כי ברשות ארצו טילים שהחזקתם נאסרה בהחלטת או"ם, זאת שעה שפקחי האו"ם דורשים את השמדתם(לפני ה-1 במארס) של הטילים מסוג "אל סאמוד 2", שטווחם עולה על זה המותר (150ק"מ).

"הטילים בהם מדובר, שכביכול נמצאים ברשותנו בניגוד להחלטות האו"ם, אינם קיימים, כולם הושמדו", אמר הנשיא העיראקי בראיון לרשת הטלוויזיה האמריקנית CBS.

כאשר נדרש חוסיין לומר בבירור אם ארצו מתכוונת להשמיד את טילי "אל סאמוד 2" כפי שדרש במפורש ראש צוות הפקחים הנס בליקס, ענה כי "אין ברשותנו טילים שהחזקתם אסורה על פי החלטת האו"ם".

הנשיא העיראקי, שנראה בטוח בעצמו ונינוח, הציע לנשיא ארה"ב ג'ורג' וו. בוש "הופעה משותפת בטלוויזיה לעימות ישיר". הרעיון נדחה ביום שני חד משמעית על ידי הבית הלבן.

סדאם חוסיין שלל לחלוטין את רעיון יציאתו לגלות. "נולדתי בעיראק ואני גאה בכך. נמות במדינה זו ונגן על כבודנו", אמר. בנוסף הכחיש נשיא עיראק כל קשר בין ארצו לבין ארגון הטרור אל קאעידה, וציין כי אין בכוונתו להורות על הרס בארות הנפט. "עיראק לא תעלה באש את משאבי העושר שלה ולא תשמיד את המאגרים", אמר.
