

חברת סופרגז מקבוצת גרנית הכרמל זכתה במכרז לאספקת גז לצה"ל. המכרז כולל אספקה של גז בישול וכן שירותי תחזוקה למתקני גז והתקנות חדשות לתקופה של חמש שנים.


במכרז התמודדו ארבע חברות הגז הגדולות: סופרגז, פזגז, אמישראגז ודורגז והיקפו נאמד בכעשרות מליוני שקלים.

מנכ"ל סופרגז, משה אולדק, מסר כי הזכייה חשובה לגרנית הכרמל ולסופרגז מאחר וצה"ל עומד לעשות הסבה מאסיבית של מרכזי האנרגיה בבסיסיו מסולר לגז בעידוד משרד האוצר. "הזכייה היא הבעת אמון ביכולותיה של סופרגז לספק את צרכיו המיוחדים של הצבא ולעמוד בהצלחה בפרוייקט רחב זה".

סופרגז, מחברות הגז המובילות במשק מספקת גז גם לשאר כוחות הביטחון, למשטרה, למג"ב ולשירות בתי הסוהר.

חברת "סופרגז" אחת מארבע חברות הגז הגדולות בישראל, בשליטת "גרנית הכרמל השקעות בע"מ ". בשני העשורים הראשונים להיווסדה התמקדה סופרגז במגזר הביתי. בשנת 1978, הוחלט בחברה על אסטרטגיה חדשה ובנוסף למשקי הבית החלה החדירה לחקלאות ולתעשייה.
חברת סופרגז השלימה בשנת 2003 את שדרוג ההסמכה שלה בתקן האיכות 9002 I.S.O למהדורת 2000. כמו כן, החברה הוסמכה על כלל הפעילויות שלה בתקן איכות זה. במבדקים שנערכו על ידי מכון התקנים הישראלי קיבלה החברה ציוני הערכה גבוהים.
