

ח"כ אורי אריאל נשא דברים במליאת הכנסת במהלך הדיון בחוק פינוי פיצוי לקראת ההצבעה עליו היום. "אין סליחה על ההסתה של שרון", אמר.

"מי שמבקר ומי שיבקר את המתיישבים בגנים, כדים, שאנור וחומש וביישובי גוש קטיף יראה את האנשים הטובים בארץ, את רוח ההתנדבות, ההגשמה, הלחימה והעמידה בפני דברים קשים מאוד", אמר ח"כ אריאל, והוסיף: "פקודת הגירוש נולדה בחטא והיא חטא".

"ראש הממשלה הזה גנב את דעתם של הבריות, לא בפעם הראשונה והוא שור מועד שנוגח, שור מועד שגנב את הבריות לאחר שאמר שלא יפנה יישובים ולא יכנע לטרור", הוסיף ח"כ אריאל.

ולכן, לדבריו, ראוי לחזור אל העם בדרך בחירות ואם רה"מ מעדיף משאל עם אז משאל עם. "אני נגד משאל כי אין לעשות לטעמי משאלים על ארץ ישראל".

ח"כ אריאל המשיך לתקוף את שרון: "ממה חושש ראש הממשלה? האם חושש שלא יבחר בליכוד? מן הסתם גם זו אפשרות. האם חושש שהליכוד יפסיד בבחירות? ייתכן. מי שמתנהג בצורה רמאית, סביר שהציבור יעניש אותו". לדבריו, שרון מתנהג בדרך הנלוזה ביותר כשהוא משמיץ ללא הרף את המתיישבים, ומתנהג כאומן הדה לגיטימיציה.

"יתרה מכך האיש הזה שטוען על הסתות ואיומים כל הזמן, הוא אחראי על השב"כ ומשרד המשפטים ולא עושה דבר", הוסיף ח"כ אריאל, וציין כי "כנראה הוא ממונה על ההסתה".

"גם על זה ראש הממשלה ישלם, אין סליחה להסתה הזו", סיכם, "המאבק הזה יימשך גם ברחובות ירושלים ובכל מקום בארץ תהיה מחאה. בכל מקום, בכל זמן של רבבות ומאות אלפי אנשים שאינם מיואשים מהמדינה ומהתורה, ואינם מיואשים מהעם הזה".

"ראש הממשלה לא יצלח, יש רוח יש אמונה, יש כוח לעם הזה ואנחנו מצדיעים לתושבים בעצמונה כמנו ברפיח ים ושאר יישובי גוש קטיף ואומרים להם חזקו ואמצו - הדרך רק החלה. אנחנו עברנו את פרעה ובע"ה להבדיל נעבור גם את שרון".
