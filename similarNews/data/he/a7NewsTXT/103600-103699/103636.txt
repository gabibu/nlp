

בעקבות חיסול ראש ממשלת לבנון לשעבר, רפיק אל חרירי בביירות וקשירת החיסול לסוריה, הודיעה אתמול ארה"ב שהיא מחזירה את שגרירה מדמשק. עסקת הטילים בין רוסיה לסוריה תצא אל הפועל כמתוכנן.

ארצות הברית הודיעה כי היא מוציאה את שגרירה מסוריה בעקבות חיסולו של ראש הממשלה הלבנוני לשעבר, רפיק אל חרירי.

ובניגוד לעמדת ארצות הברית, רוסיה ממשיכה את עסקיה כרגיל עם סוריה. ראש הממשלה, אריאל שרון, אמר אמש לכתבים הזרים כי ראש ממשלת רוסיה הבהיר לו שעסקת מכירת הטילים לסוריה תצא לפועל כמתוכנן.

פרופסור איתן גלבוע מאוניברסיטת בר אילן התייחס היום ביומן הצהרים של ערוץ 7 ליחסה של ארצות הברית לסוריה בעקבות חיסול חרירי וצפה שארצות הברית תנקוט בצעדים חמורים כנגד סוריה.

"לפי הערכתי", אמר פרופסור גלבוע, "גם אם סוריה לא עמדה מאחורי החיסול, התפיסה בעולם ובמזרח התיכון היא שהיא כן עשתה את זה ועל כן, הנחת העבודה של גורמים בינלאומיים שמתעסקים עם המזרח התיכון היא שסוריה כן עומדת מאחורי החיסול ודבר זה יגרום להגברת המתיחות בין סוריה לארצות הברית משום שזה מצטרף לפעילות שלילית נוספת של סוריה בהקשר של איראן ובהקשר לנעשה בעיראק, זה תואם את דפוס הפעולה האסטרטגי של סוריה ומכאן שדווקא ייתכנו מהלכים נגד סוריה בתקופה הקרובה, העניין יבוא לדיון במועצת הביטחון של האו"ם ותהיה פעילות נמרצת שתנסה לכפות על סוריה לצאת מלבנון באמצעות מנגנונים של האו"ם בהתאם להחלטה של האו"ם שדורשת את יציאת סוריה מלבנון".

פרופסור גלבוע ציין שבעניין הדרישות מסוריה יש הסכמה בין האמריקאים לאירופאים ובמיוחד בין שני גורמים שבדרך כלל לא רואים עין בעין את ענייני המזרח התיכון, צרפת וארצות הברית, ששתיהן פעלו בעבר ואף יגבירו את הלחץ על מועצת הביטחון לקבל החלטות מאוד קשות נגד סוריה עד כדי הטלת סנקציות דומות לאלו שהוטלו על עיראק. "אני חושב שסוריה הסתבכה הפעם", אמר.

"את הקמת ועדת החקירה הבינלאומית לחקירת נסיבות החיסול שדורשת האופוזיציה הלבנונית יזם נשיא צרפת ז'אק שיראק אתמול מפני שהוא לא מאמין לא ללבנונים ולא לסוריים ששולטים בלבנון כשאמרו שיבצעו חקירה רצינית בנושא כשמטרה של חקירה כזאת היא להגיע לחקר האמת, למצוא מי עומד מאחורי החיסול ולמה עשה זאת ונראה לי שהסיכוי לזה הוא מאוד מצומצם", דברי פרופסור גלבוע.

"לארצות הברית יש חשבון עם סוריה בכמה תחומים", סקר פרופסור גלבוע את מערכת היחסים הין ארצות הברית לסוריה, "סוריה נראית כרגע כמי שמנסה לחבל בניצני המשא ומתן בין ישראל ובין הרש"פ, מאפשרת לארגוני הטרור הפלסטינים לשבת בדמשק ולעשות מה שהם רוצים וכמובן, עומדת מאחורי החיזבאללה ומאחורי הטרור בעיראק כך שיכול להיות מצב בו דיבורים לא יעזרו וארצות הברית תשקול לנקוט באמצעים יותר חריפים מול סוריה לרבות שימוש בכוח צבאי ובסוריה די חוששים ממצב כזה".

ביחס לעמדה הרוסית לחיסול חרירי אמר פרופסור גלבוע שהוא מעריך שרוסיה תתמוך בסוריה ולא תצטרף לחזית הבינלאומית שפועלת כרגע נגד סוריה וזאת בשל הניסיון לחמם את היחסים בין שתי המדינות, ניסיון שבא לידי ביטוי בהסכמת רוסיה לספק טילים ונשק אחר לסוריה אחרי הרבה שנים שדבר כזה לא נעשה ובמחיקת חובות בסדר גודל של עשרות מיליארדי דולרים. "מצד אחד רוסיה רוצה להצטרף לכל מאמץ נגד הטרור ובעיקר נגד הטרור הפונדומנטליסטי האיסלאמי מכיוון שיש לה בעיה כזאת אצלה בחצר האחורית, בצ'צ'ניה. מן הצד השני, היא לא רוצה שארצות הברית תשתלט על המזרח התיכון ותגביר עוד יותר את ההגמוניה שלה בעולם. לכן, אני חושב שרוסיה נמצאת בדילמה מסוימת ובין כל השיקולים שאנחנו מעלים היא תעדיף לשמור על יחסים עם סוריה ולא תצטרף למאבק פעיל ומשמעותי נגדה".

"מבחינת מדינת ישראל, החיסול מדגיש את מה שאנחנו אומרים כל הזמן שסוריה היא גורם מחרחר מלחמה, תומך בטרור המנסה להשתלט על לבנון ולהכתיב את מה שיקרה שם, גורם שמונע יציבות, שמחבל באפשרות להתקדם באיזשהו משא ומתן עם הפלסטינים", התייחס פרופסור גלבוע להשלכות של האשמת סוריה בחיסול חרירי על מדינת ישראל. "אם הקהילה הבינלאומית תגביר את הלחץ על סוריה, תוציא אותה מלבנון ותאפשר ללבנון לפעול באופן עצמאי זה ישפר בצורה ניכרת את המעמד של ישראל כי כל המהלכים נגד סוריה הם גם נגד חיזבאללה שמאוד מטריד את ישראל ויביא להחלשה ניכרת של האירגון".

ביחס לטענה שאולי ארצות הברית או ישראל החליטו לעבוד בשיטת "הפוך על הפוך" והן אלה שחיסלו את חרירי אמר פרופסור גלבוע כי הדבר לא תואם את דפוס הפעולה של שתי המדינות. "על כל התפוצצות של מכונית תופת הם מאשימים ישר את ישראל בעוד שידוע שזה דפוס הפעולה שלהם, הם עושים את זה כל הזמן, הם רוצחים מדינאים וכאלה שלא מסכימים איתם ולסוריה יש רקורד של הרבה שנים בתחום הזה, יש לה את כמאל ג'ומבלאט, את באשיר ג'ומאייר וזו שיטת הפעולה של סוריה כך שהעניין הזה של "הפוך על הפוך" לא נראה לי רציני בהקשר הזה".

"אני בהחלט לא מאמין להכחשות הסוריות", אמר פרופסור גלבוע, "על ראש הגנב בוער הכובע והראשון שיצא בהודעת גינוי היה בשאר אסד".
