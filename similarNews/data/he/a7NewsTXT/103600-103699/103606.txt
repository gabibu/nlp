

העיתון המצרי "אל אהראם" מפרסם הבוקר כתבה ראשונה בסדרת כתבות, על מה שהם מכנים "ספרו המסוכן של השר נתן שרנסקי".

בכתבה בולטת מובאים עיקרי ספרו של השר שרנסקי The Case for Democracy the Power of Freedom to overcome tyranny and terror. העיתון מדווח כי כל עותקיו של הספר אזלו.

"אני שמח מאד על כך שאזרחי מצרים יכירו את התיזה המוצגת בספר, לפיה חופש ודמוקרטיה מתאימים לכל עם, וכל אומה ראויה לה", אומר השר שרנסקי, "אני בטוח שהאזור שלנו מוכן לעידן הדמוקרטיזציה ושההתעניינות בספר תעודד דיון בנושא".

אל אהראם טוען כי סכנתו של הספר גברה לאחר שהנשיא בוש קרא אותו, ואף זימן את השר שרנסקי לפגישה עימו. הצגת תכניו של הספר מוסברת בצורך לדעת מה חושב נשיא המעצמה היחידה בעולם. "כשמכריז נשיא המעצמה היחידה בעולם שספר זה מבטא את הפילוסופיה והמדיניות שלו, אין ספק שהספר ראוי לקריאה בתשומת לב מיוחדת", מסביר העיתון, אך מוסיף כי "זה יגרום לרגשות סכנה כלפי ההשפעות של עשרות השקרים שספרו של שרנסקי מלא בהם".

עוד טוען הכותב כי השר שרנסקי נושא איבה כמוסה למצרים ואף אומר כי למרות 25 השנים שחלפו מאז החתימה על הסכם השלום, עדיין אין לשלול את סכנת המלחמה בין ישראל למצרים.
