

לפני ימים אחדים זומן דוד העברי, הוגה ומפיץ המשחק 'רבבה' לחקירת משטרה בחשד שבהפצת המשחק יש הסתה. "מדובר בחקירה פוליטית ללא כל ביסוס", אומר העברי.

המשחק אותו יזם דוד העברי ומופץ בימים אלה 'רבבה' מעוצב בצורת המשחק הוותיק 'מונופול'. מגמת המשתתפים במשחק היא לגייס רבבת פעילים (10,000) למאבק נגד עקירת ישובים. במהלך המשחק נשלחים המשתתפים למשימות ברחבי הארץ ובעקבות הצלחה במילויין זוכים המשתתפים בפעילים, הנכשלים משיבים לקופה פעילים.

בשיחה עם כתבנו שמעון כהן סיפר העברי על חקירתו בתחנת המשטרה בוואדי ג'וז. "החוקרים אמרו לי שיוזם החקירה הוא היועץ המשפטי לממשלה מני מזוז. הם אמרו שמזוז בדק את המשחק במשך תקופה ארוכה והורה להם לחקור אותי בחשד להסתה. אמרתי להם שלדעתי המניע האמיתי לחקירה הוא שיעמום של היועץ המשפטי לממשלה, שלא מצליח למצוא שום דבר אמיתי ומחליט להיטפל למשחקים".

החוקרים שאלו את העברי אם אכן הוא המפיץ של המשחק ובתשובה ענה ש"אם אתם מחפשים את האחראי למשחק, אז אני מבשר לכם שהגעתם לכתובת הנכונה ואכן זה אני". בהמשך החקירה שארכה שעה וחצי התייחס העברי בקלילות מחוייכת לשאלות החוקרים שביקשו לייחס ליצירת והפצת המשחק הסתה לטרור. החוקרים ביקשו בין השאר לברר את שמות שותפיו לרעיון יצירת המשחק אולם העברי הודיע לחוקריו כי הוא ורק הוא הכתובת לטענותיהם.

"אני לא מבין את ההגיון בשגעון", אומר העברי. "מדובר בסך הכל במשחק עכשווי ואמיתי. מדובר בחקירה פוליטית בלבד".

להערכתו, לא תגיע החקירה לכתב אישום "אין להם שום דבר שיוכלו לטעון נגד המשחק. אבל אם בכל זאת יגישו כתב אישום אדרוש שהיועץ המשפטי עצמו יגיע להעיד במשפט כדי שאוכל לחקור אותו על מניעיו".
(ש)
