

האולם היה צפוף מלהכיל את כולם וחלק עמדו בחוץ. הגיעו יותרמציפיות המארגנים, למרות הפרסום המינימלי שהחל במודעה בעלון הקיבוץ, מספר לערוץ 7 גדעון רדזינקו ממארגני כנס נהלל למאבק בעקירת חבל קטיף והשומרון.

גדעון רדזינסקי מכפר בילו, השתתף ביום שני בכנס נהלל נגד ההתנתקות. בראיון ליומן ערוץ 7 סיפר כי הכנס היה מעניין ומרגש.

"משמח לראות שישנם רבים בתנועת ההתיישבות שחושבים כמונו. היו למעלה מ-300 איש, האולם היה צפוף מלהכיל את כולם וחלק עמדו בחוץ. הגיעו יותר ממה שציפו המארגנים, למרות שהיה פרסום מינימלי שהחל במודעה בעלון הקיבוץ ועבר מפה לאוזן. הציבור של תנועת ההתיישבות הוא אחראי וממושמע אך כל אחד מחזיק בדעותיו. הקבוצה הזו חשה שבמצב הנוכחי איננו יכולים להמשיך לחשות. כל הוויתנו כחקלאים ונאמני א"י מתקוממת לנוכח החוק המטורף הזה שמתרגש עלינו. לא יכולנו לשתוק ורצינו להביע הזדהות עם תושבי גוש קטיף והשומרון".

בכנס דיברו אנשים מהשורה, סיפר רדזינקו, הם "הביעו את תחושותיהם והמעניין היה שכולם דיברו בקול אחד והשתמשו במילים דומות מבלי להכיר זה את זה. הדבר מעיד שהתחושה אותנטית ואולי תמשוך אנשים נוספים לתנועתנו להרים את קולם. השלב השני מבחינתנו הוא קיום כנסים נוספים ברחבי הארץ. רוב משתתפי הכנס היו מבוגרים, אנשים שהשתתפו בגופם במאבקי ישראל ובמפעלים הגדולים. היו מעט צעירים. אני יודע שאנשים נוספים קיימים, ומאמין שעם התגלגלות המהלך המספרים ילכו ויגדלו. התהליך בהתהוותו. יש חשיבות גדולה שנשמיע את קולנו ולהעביר מסר לציבורים רחבים בחברה שלנו. אנו רוצים לומר לחברנו היושבים במקומות המועדים לפורענות שנהיה שם בגופנו אם ינסו חלילה לממש את החוק הנורא של עקירת יהודים מבתיהם. בכנס היה גם נציג מגוש קטיף. הם במצוקה נוראית. אנו מבינים לליבם כחקלאים ואוהבי א"י. לנשל אדם מנחלתו אחרי שהשקיע בה את כל חייו זה דבר שלא יתואר. לצערנו הרייטינג הוא דבר אופנתי וחשוב, אם לא דיווחו עליך לא היית. הדיווחים על הכנס שלנו היו מאוד מינוריים אם בכלל. התקשרו אלינו מכמה מקומות וביטלו בטענה שהאייטם לא מתאים להם כרגע".
