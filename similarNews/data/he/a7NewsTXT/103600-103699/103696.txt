

חבר הכנסת אלדד מאשים את ראש הממשלה: הוא נמנע מלעצור את מכתבי הנאצה על מנת לקצור הון פוליטי. בראיון לערוץ 7 מוכיח אלדד שנותרו די דלתות שניתן לפתוח להמשך המאבק בתכנית שרון.

במסגרת מרתון הנאומים לקראת ההצבעה אתמול על חוק פינוי פיצוי, אמר ח"כ אריה אלדד ביומן ערוץ 7 כי אמנם המליאה ריקה אך הוא יודע על צופים רבים בערוץ הכנסת שמושפעים מהנאומים לעיתים עד כדי שינוי עמדות שמביא לנקיטת צעדים מעשיים.

"אם חוק הגירוש יעבור, המכשול הבא הוא התקציב. אם הוא לא יעבור הממשלה תיפול ונלך לבחירות. המכשול הבא, משאל עם. נדבר עם רבנים אישי ציבור וח"כים ללכת למשאל. אם יכלו כל הקיצים- המאבק יהיה על גדרות הישובים. לצערי רבים מחברי הכנסת בשמאל ובשינוי מוכנים להצביע על כל דבר ובלבד שיעזור לעקור ישובים, אך זו מערכת נזילה וגמישה, ושום דבר לא יעצור אותנו במאבק".

באשר לטענות אודות הסתה אמר אלדד כי רה"מ עצמו עוסק בהסתה ומשתמש בכלי התקשורת כדי להסית נגד הציבור וראשיו. "אם היה רוצה להפסיק את מכתבי הנאצה היה יכול. אך הוא רוצה לקצור מכך הון פוליטי. הוא מופקד על השב"כ ואם הוא מוטרד מההסתה של בן גביר וחבריו וחושב שיש סכנה במעשיהם, שיעצור אותם. הוא יודע שאין בזה שום סיכון והסתה אך הוא נהנה להסיט את הדיון הציבורי מהגירוש להסתה. למה שינסר את ענף ההסתה שהוא יושב עליו? האם אסירים שכותבים כתובות על קירות הכלא זה פוגע בדמוקרטיה? איננו בשלה הסימפטיה במאבק שאנו מצפים שיאמרו שתושבי הגוש הם נחמדים ולכן אולי לא נפנה אותם. האהבה כלפיהם מוצתה. אנו על סף מלחמת אחים ומשאל עם יכול למנוע זאת, יש לכך סיכוי".
