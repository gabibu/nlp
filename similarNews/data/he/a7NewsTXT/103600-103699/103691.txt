

חבר מועצת העיר חיפה, איש העסקים שלמה גלבוע, השיק השבוע מערכת ממוחשבת בשם "רובופון" לביצוע משאל עם טלפוני שאמור לרכז הצבעות של כמאה אלף בני אדם בעד או נגד תכנית ההתנתקות.

לדברי גלבוע, "נשבר מזה שראש הממשלה נאלץ להתעסק עם המשאל, במקום עם הדברים החשובים באמת. הגיע הזמן שנראה סוף סוף מה באמת רוצה העם", ועל כן החליט לפתח את המערכת הממוחשבת. "כולם רוצים משאל, ואני עוד יכול למשוך את השטיח מתחת לרגליים של כולם עם המשאל שלי", הוסיף.

ההצבעה במשאל הטלפוני מתבצעת בשני האופנים הבאים:

האזרחים, שאל בתיהם תתקשר המערכת האוטומטית, יצביעו באמצעות לחיצה על מקשי הטלפון ויצטרכו לענות על שאלה אחת: "האם אתה בעד או נגד תוכנית ההתנתקות". כמו כן, יתבקשו הנשאלים להקיש את גילם, זאת על מנת שתהיה אפשרות לסנן מצביעים צעירים מדי. גלבוע ציין כי במשאל הטלפוני אין אפשרות להצבעה כפולה מכיוון שהמערכת מטלפנת לכל מספר פעם אחת בלבד.

דרך הצבעה נוספת, במשאל נפרד, למי שהמערכת לא התקשרה לביתו היא שליחת הודעות sms. המצביעים במשאל זה צריכים לשלוח הודעה ובה מילה אחת: "בעד" או "נגד" 6006 בצירוף גיל המצביע. עלות הודעת ההצבעה היא שקל אחד. לדברי גלבוע, המערכת מתוכננת באופן שימנע זיופים והצבעות כפולות. "אפשר לשלוח אפילו מאה הודעות מאותו מספר, אבל המערכת סופרת כל מספר נייד רק פעם אחד", אמר. יש לציין כי לא רק שההודעות הכפולות לא תספרנה, אלא כל ההודעות שנשלחו ממספר טלפון שיזוהה כמספר ממנו נשלחו הודעות כפולות תמחקנה, כך שהמצביע פעמיים רק מחק לעצמו את הצבעתו הראשונה.

כתב INN איציק וולף מוסר כי לטענת גלבוע תסיים המערכת הממוחשבת, שכבר נוסתה בעבר במערכות בחירות, את המשאל בתוך כיומיים וחצי ואז תתקבלנה תוצאותיו הסופיות, שיגלו האם העם בעד או נגד תוכנית ההתנתקות.

