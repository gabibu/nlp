

במסגרת סדרת התערוכות 'אור וקדושה' אותן מציג מוזיאון ישראל תיפתח בקרוב תערוכה חדשה 'אורים: ייצוגי אור ביצירות אמנות'.

מוזיאון ישראל מציג תערוכה חדשה: "אורים: ייצוגי אור ביצירות אמנות", הכוללת ציורים, צילומים פסלים ומיצבים של אמנים ישראלים ובינלאומים. התערוכה תיפתח בבעוד כשבוע ותוצג במשך כשמונה חודשים.

במרכז התערוכה מוצגות יצירות האמנים שעלו לשלב הגמר בתחרות קרן עדי להבעה יהודית באמנות ובעיצוב לשנת תשס"ג. לצדן מוצגות יצירות אחרות מאוספי המוזיאון ומאוספים אחרים הקשורות לנושא.

תערוכת האור היא השניה בסדרת התערוכות לכבוד שנת ה-40 למוזיאון ישראל אשר נושאן המשותף הוא "יופי וקדושה".

"האור הוא יסוד בעל חשיבות אדירה בתרבות ובאמנות. האור, אותה מהות שבלעדיה אין ראייה, נתפס לאורך ההיסטוריה כיסוד מרכזי לא רק במובן הפיזי אלא גם במובן הסמלי הוא מסמל את הנשגב, את האמת, את התבונה ואת החיים עצמם" אומר אמיתי מנדלסון , אוצר התערוכה.

עבודתו של האמן זליג סגל "לגעת באור" זכתה במקום הראשון בתחרות והיא מוצגת במרכז התערוכה. ביצירתו יצר זליג סגל את המילים "יהי אור" בכתב ברייל. הנקודות הבולטות הוגדלו והפכו לעמודים המטילים צל על סביבתם. "העבודה מתייחסת לאופן הבנת הציווי האלוהי "יהי אור" והיא עוסקת בשפה, וככזו היא מדברת בו-זמנית בשתי שפות: הצופה הרואה לא יכול להבין את הכתובת בכתב ברייל ומבחינתו הפסל הוא מערך של עמודים הנתונים על בסיס, והשאלה הנשאלת היא כיצד העיוור מלידה מבין את משמעות המילים אף שלא חווה ראיית אור מימיו. ייתכן , ואולי זהו עוקצה של העבודה של סגל, שהאור שעליו היא מדברת הוא כזה שאין בו לרואה הרגיל יתרון על העיוור. זהו אור פנימי שאין באפשרותנו לראותו באופן פיזי אלא בעיני רוחנו", אומרים במוזיאון ישראל.

מספר עבודות בתערוכה נוגעות במסורת היהודית ובמוטיבים תנ"כיים. ביצירתו של דב אברמסון "נר מצווה", מופיעות 613 (תרי"ג) נרות נשמה כאשר כל אחד מהם מייצג מצווה אחרת ביהדות.

האור כביטוי לנשגב בטבע מתבטא בתערוכה בעבודות של אמנים רבים כגון דליה אמוץ ובוריס לקר.
יצירתו של זליג סגללחץ כאן להגדלה  

קרן עדי, לזכרה של עדי דרמר (בלומברג), העומדת מאחורי מייזם היצירות האמנותיות הוקמה בירושלים במטרה לחזק את הזיקה בין האמנות לערכים שבלבה של היהדות.

הקרן מקיימת תחרות בינלאומית דו-שנתית בתחום האמנות והעיצוב סביב נושאים אלה. במסגרת שיתוף הפעולה שבין הקרן לבין מוזיאון ישראל התקיים בסוף 2003 סמינר לימודי מיוחד בנושא האור שיזמה הקרן בהשתתפות אמנים, חוקרים והוגי דעות מישראל. בתערוכה מוצגות עבודותיהם של האמנים שעלו לשלב הגמר בתחרות, עבודות של אמנים שהשתתפו בסמינר סביב נושא האור, עבודות של אמנים אחרים ויצירות שנבחרו מאוספי המוזיאון.

