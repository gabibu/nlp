

בית דין רבני חב"ד פירסם היום הודעה לחסידי חב"ד, ובה שורת החלטות שנתקבלו בדיון מיוחד שעסק בדרך המחאה והפעילות של החסידים נגד גזירת הגירוש מגוש קטיף.

אתרי חב"ד מדווחים כי מהודעת בית הדין עולה בבירור שהם לא יעסקו בהפגנות ובפעולות מחאה עצמאיות, אלא המחאה תושמע רק "על-ידי בי"ד רבני חב"ד באה"ק, והגופים שהוסמכו לכך מקדמת-דנא". כמו כן, תתקיים פעילות רוחנית לביטול הגזירה - כינוסי ילדים, הוספה באמירת תהילים, הגברת המבצעים וכדומה.

הרבנים קראו להפיץ חומרי הסברה. בי"ד קרא לכל אנשיהם לפעול אך ורק במסגרת החלטת בית הדין, "ולא להגרר אחרי פעולות שונות ומשונות, שאינן עפ"י הוראותינו".

דובר חב"ד, הרב מנחם ברוד, אמר לערוץ 7 כי "פעולות בלתי אחראיות עלולות לפגוע במאבק ולשם כך כל הפעולות יהיו באישור ובתיאום עם הגורמים המוסמכים".
