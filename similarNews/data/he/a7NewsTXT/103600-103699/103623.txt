

מתקן הכליאה במגידו, עבר היום מחזקת צה"ל לחזקת שירות בתי הסוהר כחלק מתכנית להעברת כל מתקני כליאת האסירים הביטחוניים לידי שירות בתי הסוהר.

לאחר שהגיעו בצה"ל למסקנה שהגוף המקצועי והמיומן להחזקת עצורים ביטחוניים הוא שירות בתי הסוהר הוחלט על תוכנית כוללת להעברת כלל משימות החזקת האסירים הביטחוניים לידי השב"ס. כחלק ממהלך העברת האחריות על השמירה במתקני הכליאה של האסירים הביטחוניים אישרה השבוע הכנסת חוק, שיאפשר לחיילי צה"ל לשרת בתפקידי אבטחה במתקני שירות בתי הסוהר בהם מוחזקים עצירים ביטחוניים, במתכונת המתקיימת כיום במשטרת ישראל.

כלא מגידו הוא הכלא הצבאי הראשון שעובר לאחריות השב"ס ואחריו צפויים גם מתקני הכליאה קציעות ועופר לעבור לידי השב"ס.

בשלב הראשוני של המעבר לאחריות שב"ס, יורכב שליש מצוות הסוהרים מסוהרי שב"ס ושני שלישים יהיו עדיין חיילים, להם יוצע להם לשרת בשב"ס כפי שנהוג במשטרה. את הכלא ינהל גונדר-משנה שרון שואן, אשר בעבר שירת בצבא ופיקד על הכלא הצבאי עופר, לפני שנה וחצי עבר שואן לשב"ס ושימש כסגן מפקד הכלא הביטחוני נפחה.

מדובר צה"ל נמסר כי צה"ל ושירות בתי הסוהר מחויבים לשמירה ואכיפה של זכויות האדם של העצורים במתקני הכליאה בכל זמן ובפרט במהלך העברת הסמכות, בהתאם לאמנות הבינלאומיות.
