

שר האוצר הנחה את אנשי משרדו להעביר מקדמה בסך של כ- 200 מיליון  לרשויות המקומיות, זאת לאור מצוקת האשראי ברשויות המקומיות.

שר האוצר, בנימין נתניהו, הנחה היום את אנשי משרדו לפעול על מנת להעביר מקדמה בסך של כ- 200 מיליון  לרשויות המקומיות. בדיון שנערך היום בהשתתפות מנכ"ל משרד האוצר, ד"ר יוסי בכר, מנכ"ל משרד הפנים, גדעון בר לב, סגן החשב הכללי, סגן הממונה על התקציבים ונציג משרד ראש הממשלה, סוכם כי הממשלה תעביר לרשויות המקומיות בימים הקרובים מקדמות כאמור לעיל.

ההחלטה על העברת הכספים התקבלה לאור מצוקת האשראי ברשויות המקומיות ועל מנת להביא להקלה בתזרים המזומנים ברשויות אלו.

הסכומים אשר יועברו לרשויות המקומיות מיועדים בראש ובראשונה לביצוע תשלומי השכר לעובדי הרשויות, מתן שירותים מוניציפאליים חיוניים לתושבים ותשלום החובות לספקים.

ממשרד האוצר נמסר כי במקביל לצעד זה נערכים דיונים אינטנסיביים למציאת פתרונות לבעיית האשראי לרשויות המקומיות, על מנת לאפשר העמדת מקורות אשראי עבור הרשויות על ידי המערכת הבנקאית.
