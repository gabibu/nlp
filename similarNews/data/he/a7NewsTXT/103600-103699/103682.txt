

במערכת הצבאית מגדירים את החלטת מופז שלא להאריך את כהונת יעלון כיריקה בפרצופו של הרמטכ"ל. בסביבת מופז אומרים: ההחלטה עניינית, מקצועית ותואמת את פקודת הצבא.

סמוך לחצות אמש (ג') הודיע שר הבטחון שאול מופז על כוונתו שלא לאשר את הארכת כהונתו של הרמטכ"ל רב אלוף משה (בוגי) יעלון.

על פי הודעת השר מופז, יעלון יסיים את כהונתו בחודש יולי הקרוב, בתום שלוש שנות כהונה.

בצמרת צה"ל רואים בהחלטת מופז "יריקה בפרצופו של יעלון" שכן כל קודמיו זכו להארכה. משמעות תום שירות יעלון מקבלת משנה תוקף בהיותה צפויה להתרחש בדיוק בימים בהם אמורה תכניתו המדינית של ראש הממשלה, תכנית ההתנתקות לפועל, ויציבות בשורות הצבא אמורה להיות חשובה לתיפקודו.

במערכת הפוליטית נשמעים קולות הקוראים לראש הממשלה שלא לקבל את המלצת מופז שהתפרסמה אמש. עם זאת במקביל נשמעים קולות המבהירים כי בסיס החלטת מופז היא בחילוקי דעות בין ראש הממשלה עצמו לבין הרמטכ"ל והשר מופז, בהחלטתו בסך הכל מוציא לפועל את רצונו של ראש הממשלה.

יצויין כי ההשתאות בצמרת צה"ל לנוכח הודעת מופז נובעת בין השאר גם מנוסח ההודעה שאין בה כל הבעת תודה והערכה לשירותו של יעלון, אלא אך ורק הודעה בסיסית על תום הכהונה.

לעומת זאת מקורבי שר הבטחון טוענים שהודעת מופז הינה מקצועית ועניינית בלבד ואין לה כל נגיעה לחילוקי דעות בין השניים. מדובר בהודעה התואמת את פקודת צה"ל המגדירה את תקופת שירות הרמטכ"ל כשלוש שנות שרות בלבד.

המועמדים להחלפת יעלון הם האלופים גבי אשכנזי ודן חלוץ. יצויין כי גם שמו של האלוף קפלינסקי שכיהן עד לא מכבר כאלוף פיקוד המרכז מועלה כמועמד.

כתבנו בכנסת אריאל כהנא מדווח כי חברי כנסת משמאל ומימין מבקרים בחריפות את החלטת מופז:

חבר הכנסת והאלוף במיל' עמרם מצנע אומר כי מדובר בהדחה שהרקע לה הוא בעיקר מניעים אישיים. מצנע גם תוקף את השתיקה של שר הביטחון שאינו מפרט את שיקוליו לציבור. "פתאום, משום מקום, מגיעה באישון לילה ההחלטה הזו לפני אחד המבצעים הגדולים ביותר של הצבא".

יו"ר סיעת האיחוד הלאומי, צבי הנדל אומר כי הדחת יעלון היא עוד ביטוי לעריצות ולדיקטטורה של שרון. "מי שלא הולך בתלם המטורף של שרון מפוטר. כך היה עם שרי הימין וכך דינו של הרמטכ"ל שכל חטאו היה שאמר את האמת והזהיר שההתנתקות היא רוח גבית לטרור".

יו"ר הועדה לביקורת המדינה, ח"כ יורי שטרן, יניח היום הצעת חוק הקובעת שכהונת הרמטכ"ל לא תפחת מארבע שנים ורק במקרים מיוחדים יוכלו שר הביטחון לקצר אותה.

ח"כ אהוד רצהאבי משינוי אומר "מופז קובע עובדות אולי כי הוא יודע שבקרוב כבר לא יהיה שר הביטחון. ההחלטה אמנם בסמכותו אך מחייבת הסברים".

ח"כ אורי אראל תובע לדון בדחיפות בהדחה בועדת החוץ והביטחון. "יש כאן ריח רע של שיקולים אישיים ולא מקצועיים. הממשלה הזו פוגעת בכל מי שחושב אחרת ממנה".

חבר הכנסת ניסן סלומיאנסקי אומר "ראש השב"כ הולך, הרמטכ"ל הולך, עכשיו תורו של ראש הממשלה ללכת".
(ש)
