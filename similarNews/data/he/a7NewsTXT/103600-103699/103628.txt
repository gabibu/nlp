

בדיקות דנ"א שנערכו בגופו של תינוק אשר ניצל מאסון הצונאמי בסרי לנקה ושזכה לכינוי "תינוק 81" מאשרות כי הוא שייך לזוג אשר פתח במסע משפטי על הזכות להחזיק בו.

ממצאי בדיקת הדנ"א חתמו שבועות של חוסר וודאות ששררה סביב גורלו של אבילאס, התינוק בן ארבעת החודשים אשר הפך לסמל למשפחות שאבדו את יקיריהן בגל הצונאמי העצום ששטף לפני כשלושה חודשים את חופי דרום מזרח אסיה, ואפשרו את החזרתו מחר (ד') להוריו ג'ניטה ומורוגופילאי ג'ירג'ה.

כתב INN איציק וולף מוסר כי אבילאס, שנולד ב19 באוקטובר 04', נשמט מידיה של אמו בשעה שגלי הצונאמי האדירים פגעו בחוף של סרי לנקה ב26 בדצמבר, לפני כשלושה חודשים. צוותי הצלה מצאו אותו בין ההריסות ובגופות כשהוא מכוסה בבוץ וחילצו אותו לבית החולים בעיר קלמונאי. אבילאס היה נפגע האסון ה-81 שהגיע לבית החולים לאחר האסון ועל כן הוא נקרא מאז "תינוק 81" בפי הכל.

תשעה זוגות טענו שאבילאס שייך להם, אך בני הזוג ג'ירג'ה היו היחידים שהגישו תביעת אפוטרופסות רשמית בעניין. יש לציין שהם לא היו מסוגלים להוכיח את עובדת היותם הוריו של התינוק באמצעות שום מסמך מפני שכל המסמכים שהיו בידיהם נשטפו בגלי הצונאמי.
בית המשפט קבע כי התינוק ישאר בבית החולים האזורי בו היה מאושפז מאז האסון עד אשר ייקבע באמצעות בדיקות דנ"א מיהם הוריו. בדיקה שכזו נערכה לפני מספר ימים, ב9 בפברואר.

בשימוע שנערך אתמול בנוכחות עורכי דין בלבד פתח השופט את המעטפה בה היו תוצאות הבדיקה, קרא אותן בקול והורה לבני הזוג ג'ירג'ה, להנהלת בית החולים ולתינוק עצמו להופיע בפני בית המשפט ביום רביעי. "מאחר שהם ההורים הביולוגיים", אמר השופט לאחר השימוע, "הוריתי להם להופיע ביום רביעי והם יקבלו לידיהם את התינוק".

"אני כל כך שמח", אמר אביו של התינוק, "אני צריך להודות לאל שנתן לי את הילד שלי חזרה".
