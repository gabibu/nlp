

ארה"ב מבקשת לדחות את יישום תכנית "מפת הדרכים" ולהשאירה בשלב זה בצללים עד לאחר הבחירות בישראל, זאת בניגוד לדעתן של שאר מרכיבות הקוורטט. בהודעת הסיכום של הקוורטט וארה"ב נדרשה הרש"פ להפסיק את הטרור ביש"ע ובישראל הקטנה. הרש"פ גינתה את ארה"ב על עמדתה זו.

מחלוקת נתגלעה בין ארה"ב לבין שאר מרכיבי הקורטט בנוגע לתאריך יישומה של "מפת הדרכים".

ארה"ב מבקשת לדחות את יישום התכנית ולהשאירה בשלב זה בצללים עד לאחר הבחירות בישראל. מזכיר המדינה קולין פאוול אף אמר בתחילת השבוע כי כל החלטה לפרסם את התוכנית של מפת הדרכים "חייבת להמתין עד לאחר שבישראל ייבחר ראש הממשלה החדש, ב-28 בינואר.

ארה"ב מוטרדת מהאפשרות שכל התקדמות תהיה קשה אם לא בלתי אפשרית במהלך מערכת
הבחירות, וכי כל "תוכנית שלום" שתיחשף לציבור תהפוך לנכס במסע הבחירות, ותסכן את ההתקדמות העתידית.

לעומת זאת שאר מרכיבי הקוורטט לוחצים להצגת התכנית ולהתחיל את יישומה.

מזכיר האו"ם קופי אנאן אמר בפגישה שהתקיימה בבית הלבן עם הנשיא בוש וסגנו ריצ'רד צ'ייני כי "אנו קרובים להכנת המפה הסופית".

שר החוץ הדני פר סטיג מולר, המייצג את נשיאות האיחוד האירופי, שיבח את בוש על חזונו בדבר שני מדינות לשני העמים , אך אמר כי הוא אינו מספיק. "טוב שיש חזון, אבל עליך לדעת כיצד להגיע אליו", אמר מולר, שהוסיף כי על ישראל "להשלים עם החובה לתת לפלשתינים פתרון פוליטי", זאת כאשר הפלשתינים חייבים להביא לקצו את הטרור נגד הישראלים.

נציג המרכיב השלישי של הקוורטט, שר החוץ הרוסי איגור איוואנוב, הביע רצון עז לקדם את הכנת ההסכמים, ולהגיע לתוכנית שלום מעשית. "כרגע, יש בידינו מסמך טוב, והדבר החשוב ביותר הוא ליישם אותו", אמר.

בהודעת הסיכום של הקוורטט חזרה וושינגטון על הדרישות הישראליות להפסקת הטרור הפלשתיני לפני שתירשם כל התקדמות בדרך להסדר פוליטי.

האו"ם והאירופים טענו לעומת זאת כי על שני המסלולים (הישראלי והפלשתיני) "להתקדם זה לצד זה".

הרש"פ גינתה את ארה"ב על עמדתה בכינוס נציגי הקורטט וגם את ההודעה שהתפרסמה בסיום הכינוס בה היא נדרשה להפסיק את הטרור ביש"ע ובתחומי ישראל הקטנה.

נאביל אבו רודיינה, יועצו של ערפאת, הגדיר את החלטת ארה"ב כ"בלתי מעודדת" וככזו שתגרום להמשך ההידרדרות במצב, וזאת, במידה שיישום "מפת הדרכים" יעוכב.

אבו רודיינה אף קרא לקהילה הבינלאומית ללחוץ על ישראל לסגת מהאזורים אליהם נכנסה עם פריצת מלחמת אוסלו כדי לאפשר "קיום יישומן התקין של הרפורמות ברשות הפלשתינית ואת השלטת החוק והסדר בשטחים".

יאסר עבד רבו אמר אחר הצהרים כי הרש"פ לא תקיים "בחירות" ולא תבצע "רפורמות" כנדרש, כל עוד תמשיך ישראל את נוכחותה ברש"פ. דבריו נאמרו בראיון לטלוויזיה "אל ג'זירה".

עוד הוסיף כי "איננו חייבים דבר לאף אחד, ואיש איננו יכול להורות לנו מה לעשות על אדמתנו, אם אין ביכולתה של הקהילה הבינלאומית ללחוץ על ישראל שתיסוג מהשטחים הפלשתיניים ולמלא את החלטות מועצת הבטחון של האו"ם".
