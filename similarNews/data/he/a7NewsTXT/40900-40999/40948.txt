

שר הביטחון מופז שב והבהיר הערב כי ישראל לא תשוב לדבר עם הפלשתינים כל עוד ערפאת הוא יו"ר הרשות הפלשתינית.

ישראל תשוב לשולחן הדיונים, אמר מופז, רק כאשר הפלשתינים יבחרו לעצמם הנהגה אחרת.

שר הביטחון אמר את הדברים בארוחת ערב לכבוד פצועי חיל השריון בתל אביב. עוד אמר מופז כי ידה של ישראל הושטה לשלום אך נענתה באלימות רצחנית וכי תנאי מוקדם לשלום הוא גיבוש ההכרה בקרב שכנותיה של ישראל כי באלימות לא ישיגו מאומה.

הרמטכ"ל יעלון אמר בטקס כי המלחמה ביש"ע נכפתה על ישראל ע"י אויב אכזרי שמנהל מלחמה ללא גבולות. הניצחון במערכה, אמר יעלון, יושג תוך צבירת הישגים רבים לאורך זמן ועמידה איתנה, שמשמעותה כי לא יהיה הישג לטרור.

לדברי הרמטכ"ל מנוי וגמור עם ישראל לנצח במערכה תוך שמירה על ערכים מוסריים.
