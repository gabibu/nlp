

שר החוץ הבריטי ג'ק סטרו ושר החוץ בנימין נתניהו ביטלו את מסיבת העיתונאים המשותפת שתוכננה להתקיים בתום שיחותיהם, זאת לאור חילוקי דעות קשים שעלולים היו להתבטא גם באופן פומבי. כך דיווח בשבת העיתון "פייננשל טיימס".

שר החוץ הבריטי ג'ק סטרו ושר החוץ בנימין נתניהו ביטלו את מסיבת העיתונאים המשותפת שתוכננה להתקיים בתום שיחותיהם, זאת לאור חילוקי דעות קשים שעלולים היו להתבטא גם באופן פומבי. כך דיווח בשבת העיתון "פייננשל טיימס".

העיתון ציין כי סטרו ביטל את מסיבת העיתונאים המתוכננת, לאחר שהשניים נחלקו כל כך בדיעותיהם בשאלה "מה נחוץ לעשות כדי להחיות את תהליך השלום", שהם חששו מהשאלות שהיו עלולות לגרום לסכסוך דיפלומטי".

משרד החוץ הבריטי סרב לאשר או להכחיש את הידיעה, שסטרו ביטל את מסיבת העיתונאים המשותפת עם נתניהו, וציין רק כי השניים הופיעו לתצלומים משותפים לאחר שיחתם.

ביום שישי דיווח העיתון "דיילי טלגרף" כי ראש הממשלה טוני בלייר נמנע מלהיפגש עם נתניהו במהלך ביקורו של שר החוץ בלונדון.

דוברו של בלייר טען כי כשר חוץ נתניהו היה אמור להיפגש עם סטרו. "אני יכול רק לומר כי סביר שהוא ייפגש עם שר החוץ ולא עם ראש הממשלה", ציין הדובר והוסיף כי "בכל מקרה בלייר שהה ביום שישי במחוז הבחירה שלו בצפון-מזרח אנגליה, ולכן לא היה יכול להיפגש עם נתניהו".

הדובר אמר כי לא נקבע תאריך לפגישה בין בלייר לבין עמרם מצנע, אך מקורות ממשלתיים בלונדון מסרו, כי השניים ייפגשו ככל הנראה זמן קצר לפני הבחירות בישראל.

יחסים מתוחים אלו לא אפיינו את מפגשו של הנשיא הסורי באשר אל-אסד עם צמרת השלטון הבריטי.

ב 17 לדצמבר נערכה פגישה שכונתה "הסטורית" בין ראש ממשלת בריטניה טוני בלייר לבין הנשיא הסורי. בתום פגישתם הם הצהירו כי למרות חילוקי הדעות ביניהם "קיימת בינינו הסכמה לגבי רוב הנושאים הבסיסיים".

את התחלת ביקורו של הנשיא הסורי ליוותה חשיפתו של העיתון "סאנדיי טלגרף" כי סוריה מעבירה בחשאי מאז תחילת החודש מערכות הגנה אווירית לעירק. על פי גורמי מודיעין מדובר בטילים נגד מטוסים מדגם אס איי 6 שיש בהם כדי לשפר את יכולת ההגנה האווירית של עירק נגד מטוסים אמריקניים ובריטיים.

יתירה מכך, הביקור נערך גם על רקע התבטאותו של אסד בריאיון ל"טיימס" הלונדוני שהצדיק בה את פיגועי ההתאבדות של פלשתינים בקרב אזרחי ישראל.
