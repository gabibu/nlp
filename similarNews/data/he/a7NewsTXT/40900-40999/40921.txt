

חברי תנועות רפורמיות הביעו את התנגדותם לחלוקת ספרוני תהילים לחיילי צה"ל. אתר האינטרנט של מעריב ושל תנועת חב"ד המוציאה לאור של הספרונים, מדווחים כי התנועה הרפורמית הסתייגה מהחלוקה האחרונה של ספרוני התהילים למתגייסי המחזור האחרון.

את הספרונים חילקה האגודה למען החייל. עורך הדין גלעד קריב, ראש המחלקה למדיניות ציבורית במרכז לפלורליזם יהודי בתנועה הרפורמית שיגר מכתב נזעם לאלוף גיל רגב, ראש אגף כוח אדם בצה"ל.

במכתב כותב קריב כי צה"ל צריך להימנע מהכוונה דתית: "חלוקת ספרי התהילים כחלק מערכת החיול של המתגייס פוגעת בחובתו של צה"ל להימנע מכל סוג של הכוונה דתית. השימוש במהדורה המודפסת על ידי ארגון דתי חיצוני האוחז בין השאר גם בעמדות מובהקות בסוגיות פוליטיות, מדגיש את משמעותה החמורה של התופעה."

גם מאיר אזרי "רב" קהילה רפורמית בתל אביב הגיב תגובה דומה על מסירת ספרי התהילים. "ספק אם מי שהדפיס את הספרון בכלל שירת בצה"ל, ואם כבר חב"ד, אז מדוע שלא יעניקו תהילים עם ברכות של התנועה הרפורמית?", תהה.

נורית דבוש, דוברת האגודה למען החייל, הגיבה על טענות אלו באומרה: "כל מתגייס מקבל ערכת מתנה ובה שורה של מוצרים שעוברים בדיקה ואישור. תנועת חב"ד פנתה אל האגודה והציעה לשלב בערכה תרומה של ספרי תהילים. בדקנו זאת עם כל הגורמים המתאימים בצה"ל. הספרון ראוי ואנו לא מבינים היכן הבעיה."

גם מדובר צה"ל נמסר כי ספרוני התהילים אושרו לאחר שנבדקו כי הם אינם מכילים אלמנטים פוליטיים ושאין בהם תוספות היכולות להוות כפייה או הטפה דתית כלשהי. מנחם ברוד, דובר תנועת חב"ד מסר בתגובה כי: "חב"ד אינה תנועה פוליטית. פעילותה בקרב הציבור נועדה אך ורק כדי לחזק את הערכים היהודיים המשותפים לכולנו."
