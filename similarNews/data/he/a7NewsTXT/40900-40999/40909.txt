

בפיגוע ירי על ציר כיסופים בגוש קטיף נרצח הרב יצחק ארמה תושב הישוב נצר חזני , מיריות שנורו לעבר מכוניתו מכיוון הבתים שעל הציר. ברכב היו באותה שעה אשתו וילדיו שלא נפגעו שחזו במותו של אבי המשפחה.

דובר גוש קטיף ערן שטרנברג מסר כי הרב ארמה היה בדרכו ל"שבת חתן" של אחיו של איתמר יפת הי"ד שנרצח באופן דומה באותו מקום בדיוק לפני כשנתיים.

האש נפתחה לעבר המכונית מאחד הבתים הערביים הנמצאים על הציר. ראש המועצה אבנר שמעוני אמר כי הם מתריעים זמן רב כי יש להרוס את הבתים הללו אולם עד כה נמנעה הריסתם. לדבריו, עכשיו לאחר שנרצח אזרח ישראלי מיריות מאחד הבתים האלה אסור לחכות עוד ויש להורסם לאלתר.

חייל צה"ל נפצע באורח קל ביער ג'נין מאש פלשתינית שנורתה לעברו. הירי בוצע לעבר כוח שפעל במקום במטרה ללכוד מבוקשים ודרושי חקירה.

צה"ל פעל לפנות בוקר במרחב העיר דיר אל בלח, שבמרכז רצועת עזה. במהלך הפעולה נעצרו 3 מחבלים מבוקשים ו-7 הדרושים לחקירה. כן נהרסו בתיהם של שלושת המחבלים. בסריקות נמצאו אמצעי לחימה רבים.

פעולת צה"ל כללה סריקות נרחבות, במהלכן לכדו כוחות צה"ל 3 מבוקשים. במהלך הסריקות בבתי המבוקשים, נתגלו אמצעי לחימה שונים - ביניהם קנה מרגמה ופצצות מרגמה, אמצעי תצפית, כגון משקפות וטלסקופ, מנגנון חבלה בעל הפעלה חוטית, חלקי נשק, תחמושת ומסמכים מודיעיניים.

כוחות צה"ל פוצצו באופן מבוקר את בתיהם של שלושת המחבלים. כמו כן נעצרו 7 דרושים לחקירת כוחות הבטחון. עם סיום הפעילות יצאו הכוחות ממרחב העיר

במהלך הפעילות נפתחה אש לעבר כוחות צה"ל. החיילים השיבו אש וזיהו פגיעה במספר מחבלים חמושים. אין נפגעים בין חיילינו.

מדובר צה"ל הדגישו כי הפעילות היתה במסגרת הלחימה בטרור וכי צה"ל יפעל נגד תשתיות הטרור על מנת להבטיח את שלומם ובטחונם של אזרחי ישראל וחיילי צה"ל.


אזרח עירני הציל חיים בנתניה
אזרח עירני גילה הבוקר חפץ חשוד בתוך קופסת נעליים ברחוב הרצל בנתניה. האזרח הזעיק מיד את המשטרה.

כתבנו קובי פינקלר מדווח כי חבלני המשטרה גילו לאחר זמן קצר כי מדובר במטען נפץ, סגרו את המקום, הרחיקו את העוברים ושבים וניטרלו את המטען בלא פגע.

האזרח גילה את הקופסה החשודה כשהיא מונחת על המדרכה בין קניון השרון לכביש החוף.
מהמשטרה נמסר כי המטען אמור היה להיות מופעל באמצעות טלפון סלולארי.

מהמשטרה נמסר כי מטען הנפץ היה גדול והכיל כדוריות וחומרי רסס להגברת הפגיעה ומשום כך אין ספק שנמנע פיגוע גדול שבו אזרחים רבים היו עלולים להיפגע.


41 מבוקשים ודרושים לחקירת כוחות הבטחון נעצרו הלילה ביהודה ושומרון.

19 דרושים לחקירה נעצרו בג'נין, ו-11 דרושים לחקירה נעצרו באל-ימון, מערבית לג'נין. 3 מבוקשים נעצרו באל עיידה, צפונית לבית לחם. 4 מבוקשים נוספים נעצרו בעין אום א-שריית, סמוך לרמאללה. דרוש לחקירת כוחות הבטחון נעצר בדיר אל עצון, צפונית לטול כרם. 3 הדרושים לחקירת כוחות הבטחון נעצרו בג'ילבון, מזרחית לג'נין.
