

פרופ' זמיר תומך בקריאתו של ח"כ מיכאל איתן "להקים ועדת חקירה שתהיה מורכבת מאנשים אובייקטיביים, שיבדקו לא רק את הבחירות הפנימיות במפלגה אחת, אלא את שיטות הבחירה הנהוגות במפלגות השונות. אני חושב שגם במפלגות אחרות המצב לא טוב".


שופט בית המשפט העליון בדימוס, פרופ' יצחק זמיר, אמר במוצאי שבת בראיון לערוץ 2 כי שיטת הבחירות בליכוד היא מנוף לעבריינים ולפשע מאורגן. עוד אמר, כי פרשת השחיתות בפריימריס בליכוד היא החמורה ביותר שעל סדר היום הציבורי בישראל.

דבריו נאמרו בתכנית "פגוש את העיתונות".

זמיר הוסיף כי הוא תומך בקריאתו של ח"כ מיכאל איתן "להקים ועדת חקירה שתהיה מורכבת מאנשים אובייקטיביים, שיבדקו לא רק את הבחירות הפנימיות במפלגה אחת, אלא את שיטות הבחירה הנהוגות במפלגות השונות. אני חושב שגם במפלגות אחרות המצב לא טוב", אמר זמיר.

על המצב במפלגות האחרות ניתן ללמוד גם מכתבתו של צבי לביא בעתון "גלובס" המתייחסת לזריזות שבה הוחלט לחקור את ענין החשדות לעבירות בבחירות הפנימיות בליכוד בעוד שחשדות חמורים לא פחות במפלגת העבודה נחקרים, אם בכלל, בעצלתיים.

"הפרסומים נעשו מזמן דומים לתבשילים מהמטבחים הפוליטיים: לא דיווחים נטו, אלא תערובת של עובדות, שמועות, פרשנויות, ספקולציות ופירורי דיסאינפורמציה. המושג "בלוני ניסוי" כבר לא משרת רק את חזאי מזג האויר", כותב לביא בהתייחסו ליחסי הגומלין בין התקשורת לחוקרי המשטרה.

הוא ממשיך וכותב כי "יש העדפות גם ליועץ המשפטי לממשלה, המנחה את מערכות אכיפת החוק. כך עולה מהסתירה בין ההוראה האחרונה שלו לרדוף עד חורמה עברייני בחירות מסוג אחד, לבין הוראה קודמת לפרקליטות להקפיא את סיום הטיפול בתיקים של אישי ציבור, גם אם הם עברייני בחירות מסוג אחר".

"הדמות הבולטת בגלריה הזאת היא של עו"ד יצחק הרצוג, החשוד מס' 1 בפרשת עמותות ברק מבחירות 99. האיש אשר מבקר המדינה מצא אותו עומד בראש רשת שרמסה ברגל גסה את חוק מימון המפלגות, ועכשיו נבחר לעמוד במקום ריאלי ברשימת העבודה לכנסת הבאה. שלוש וחצי שני אחרי שהוגשה למשטרה התלונה הראשונה, עדיין מתמהמהת ההחלטה אם להעמידו לדין".

מתברר לפי כתבתו של לביא כי מיכאל איתן מהליכוד היה המתלונן הראשון במשטרה על עמותות ברק. קדם לתלונה מאמץ של בילוש עצמאי וחקירות בסיוע שוטרים ובסופו של דבר הוגש למשטרה תיק 'תפור' היטב וגדוש בגילויים חמורים של עבירות על חוק מימון המפלגות, תרשימי זרימה של כספים לא חוקיים שהגיעו מקרנות עלומות בארץ ובחו"ל לידיהם של פעילי שטח בעבודה.

כל הללו גובו במסמכים שמות כתובות ואפילו מספרי צ'קים. החקירה מציין לביא נכנסה להילוך גבוה רק לאחר שמימצאי מבקר המדינה אפילו גימדו מימצאים אלו.

איתן אף פנה אל רובינשטיין וציין כי הרצוג אינו ראוי להקפאת החלטה בענינו גם בשל החלטתו לשתוק בחקירתו וגם בגלל שהושקע בחקירתו הון עתק. כל אלו עלולים לרדת לטמיון אם הרצוג ייבחר לכנסת ויזכה לחסינות, אמר.

מקורות בפרקליטות מסרו לאיתן כי לתיק אין קדימות מצד המשטרה והיועץ המשפטי והוא נמסר לטיפולה של פרקליטה עמוסת עבודה הנמצאת בחודשי הריונה האחרונים.
