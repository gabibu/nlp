

מפקד צבא ארה"ב הודיע ביום חמישי, כי הצבא האמריקני מוכן לפעולה אם יצטווה לפתוח במלחמה על עיראק. "תפקידם של הצבא האמריקני ושותפיו בקואליציה הוא להיות מוכנים לעשות כל מה שיבקשו מאיתנו הנשיאים שלנו, ואנו נהיה מוכנים לעשות זאת, ואין זה משנה באיזה חודש", הוסיף.

מפקד צבא ארה"ב הודיע ביום חמישי, כי הצבא האמריקני מוכן לפעולה אם יצטווה לפתוח במלחמה על עיראק.

ראש המטות המשולבים גנרל ריצ'רד מאיירס אמר בביקור שערך לקראת חג המולד אצל החיילים בבסיס חיל האוויר בבגראם שבאפגניסטן, כי ההחלטה לצאת למלחמה היא החלטה נשיאותית וכי "תפקידם של הצבא האמריקני ושותפיו בקואליציה הוא להיות מוכנים לעשות כל מה שיבקשו מאיתנו הנשיאים שלנו, ואנו נהיה מוכנים לעשות זאת, ואין זה משנה באיזה חודש", הוסיף.

"הכוחות האמריקנים מוכנים, אם הם ייקראו לפעול, ועוד איך", אמר מאיירס לאחר מכן, בתשובה לשאלה אם הצבא כבר מוכן.

לדבריו, הכוחות האמריקנים מסוגלים להילחם בשתי חזיתות - באפגניסטן ובעיראק - ואין הוא סבור שמספר החיילים האמריקנים באפגניסטן, העומד כיום על 8,000, יקטן בקרוב.

עם זאת ציין, כי כמו באפגניסטן, ארה"ב לא תהיה לבדה בעיראק. "אני מניח כי אם הנשיא יבקש מאיתנו לעשות משהו בעיראק, זה יהיה מאמץ גם של הקואליציה", הדגיש.

מאיירס הגיע לאפגניסטן מקטאר, והיה אמור לטוס לביקור אצל החיילים האמריקנים בקנדהאר ומשם לחזור לכוויית.

במסגרת המערכה המדינית אמר הנשיא בוש ביום שישי כי דו"ח הנשק העיראקי שהועבר לאו"ם "מאכזב את הרוצים בשלום".

מועצת הבטחון של האו"ם ביקשה ביום שישי מפקחי הנשק, למסור לה ב-9 בינואר הערכה מפורטת על הצהרת הנשק העיראקית, כדי לבדוק את טענת בגדד כי אין לה יותר נשק להשמדה המונית, מסרו דיפלומטים במרכז האו"ם.

לאחר החלטת ארה"ב, להכריז כי עיראק הפרה "הפרה מהותית" את החלטות האו"ם, משפט
שיכול לשמש את וושינגטון להצדקת מלחמה נגד עיראק, פשטו שמועות במועצת הבטחון, כי הופעתו של הנס בליקס בפני המועצה ב-27 בינואר תהיה התאריך, שבו בוש יקבל החלטה על פתיחה במתקפה צבאית.

בתוך כך נמשכים מאמצי מדינות ערביות למנוע את המלחמה האמריקנית בעירק.

נשיא תימן, עלי עבדאללה סאלח, הגיע בשבת לדמשק לשיחות עם עמיתו הסורי בשאר אסד. סלאח הגיע לדמשק מלבנון, שבה נועד עם הנשיא אמיל לאחוד ודן איתו על הסכסוך הישראלי-פלשתיני ועל איומי ארה"ב לתקוף את עיראק.

סלאח, המשתתף במסע האמריקני נגד אל-קאעידה, הזהיר את ארה"ב כי עלולה לאבד את התמיכה הבינלאומית למלחמתה נגד הטרור ואת האהדה שהתעוררה בשל פיגועי ה-11 בספטמבר, אם היא תתקוף את עיראק.

במצרים מבטא הרחוב את התנגדותו למלחמה. היום דווח כי כ-700 מצרים הפגינו בשבת ליד שגרירות קטאר בקהיר, במחאה נגד שימוש בבסיסים במדינות ערביות לתקיפת עיראק על ידי ארה"ב. המפגינים קראו "בושה, בושה, תמורת כמה דולרים מכרתם את ארצכם?".

הפגנה זו באה לאחר שדווח על הצבתם של כ-5000 חיילים אמריקנים בקטאר נוסף על הצבת מטהו של גנרל טומי פרנקס באזור ועל כך שככל הנראה משם הוא יפקד על המלחמה בעיראק.
