

בבריסל, בירת בלגיה אומר פרופ' ג'ואל קוטק, היסטוריון וחבר סגל "האוניברסיטה החופשית של בריסל" כי "היהודים בבלגיה חיים היום במציאות חדשה, מציאות שבה אסור להם לבטא את אהדתם לישראל בשום צורה, פן יבולע להם. וזה בהחלט עושה לנו רע."

פרופ' קוטק אמר את הדברים על רקע האיום על חיי שני סטודנטים יהודים לפני כחודש, לאחר שתלו כרזות התומכות בישראל.

השניים, בנימין פוקס ומיקול, חברים ב"אגודת ידידי ישראל", קיבלו לאחר תליית הכרזות איומים טלפוניים על חייהם וחיי בני משפחותיהם, מאלמוני בעל מבטא מזרח תיכוני. הוא אמר שפרטיהם ידועים לו והוא יפגע בהם.

עוד איים האלמוני שישרוף את בניין התאחדות הסטודנטים היהודים של בלגיה.

נשיאת ארגון ההתאחדות נתקפה פחד והסירה את הכרזות. מאוחר יותר התחרטה על כך ואמרה כי "לא הייתי ערוכה להתמודדות עם איום מסוג כזה".

נמסר כי נציגי ההתאחדות הודיעו כי "לא ישלימו עם סתימת הפיות". הם החליטו על קיום הפגנה ללא צביון פוליטי, כך שהשגרירות הישראלית לא בתמונה.
