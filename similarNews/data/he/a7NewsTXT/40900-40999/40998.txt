

פרופ' אריה אלדד, שעמד בראש צוות טיפול במגיפות בצה"ל, אומר היום לערוץ 7 כי יש לחסן מיד את כל האוכלוסיה בישראל נגד אבעבועות שחורות. אלדד תוקף את משרד הבריאות: "לא נקטו בצעדים הדרושים להגנה מפני תקיפה ביולוגית ופעלו בעצלתיים".

פרופ' אריה אלדד, שעמד בראש צוות טיפול במגיפות בצה"ל, אומר היום לערוץ 7 כי יש לחסן מיד את כל האוכלוסיה בישראל נגד אבעבועות שחורות. "זו היתה המלצת הצוותים המקצועיים במהלך השנים". לדבריו, "משרד הבריאות לא נקט בכל הצעדים ההכרחיים כדי להכין את ישראל להתקפה ביולוגית". לטענתו, "גם הצעדים שבכל זאת נקט משרד הבריאות להגנת הציבור נעשו בעצלתיים".

פרופ' אלדד, לשעבר קצין רפואה ראשי בצה"ל, והיום, מנהל מחלקת כירורגיה פלסטית בהדסה עין כרם, התפטר לפני חודשים אחדים מראשות הצוות לטיפול במגיפות לאחר שהקבינט המדיני-ביטחוני דחה את המלצתו לחסן את כל האוכלוסיה בישראל.

פרופ' אלדד מסביר כי במשרד הבריאות סברו, ככל הנראה, שאם אין איום נראה בעין הרי שאין זו החלטה רפואית אלא מדינית ועל כן העבירו את הסוגיה להחלטת הקבינט.

"החיסונים כבר קיימים" אומר פרופ' אלדד, "זו רק שאלה של החלטה". אלדד מסביר כי החיסונים המדוברים אינם בגדר חידוש או נסיון. "מדובר בחיסונים שמוכרים בכל העולם כבר 54 שנים ובעזרתם חיסלו את מחלת האבעבועות השחורות בטבע. גם בישראל חיסנו כבר בעבר ארבעה מליון איש בחיסון הזה".

לדבריו, אכן באחוז קטן מאד של המקרים צפויות תופעות לוואי לחיסון ואחת למליון צפוי אפילו מקרה מוות. "ברור מדוע משרד הבריאות איננו רוצה להחליט בעצמו", אומר אלדד, "משום שאם חלילה מישהו ימות יבואו בהאשמות אליהם". לכן לטענתו הלכו על צעד ביניים שבו הוחלט לחסן 15,000 איש מכוחות ההצלה, החירום והרפואה, כדי שניתן יהיה להפיק מגופם נוגדנים שיהיה ביכולתם לטפל במקרים של תופעות לוואי. "ככה לא מגינים על אוכלוסיה חייבים לחסן לאלתר" קובע פרופ' אלדד ומזהיר כי משך הזמן מהזרקת החיסון ועד לרכישת הגנה מפני הנגיף הוא כ-5 ימים".

פירוש הדבר הוא כי אם יחוסנו אזרחי ישראל רק בסמוך להתרעה על תקיפה ביולוגית יחלפו חמישה ימים תמימים בהם האוכלוסיה לא תהיה מוגנת מפני המחלה.

אלדד, המשמש גם כמועמד לכנסת ה-16 מטעם האיחוד הלאומי, קורא לראש הממשלה "לקחת דוגמא מהנשיא האמריקני בוש שהתחסן אתמול וללכת לקבל חיסון בעצמו כדי להסיר את הפחד מפני החיסון בקרב הציבור ולדרבן את המערכת לחסן את כלל האוכלוסיה".

יו"ר מרכז השלטון המקומי דוחק במשרד הבריאות

יו"ר מרכז השלטון המקומי עדי אלדר פנה היום לשר הבריאות ניסים דהן בדרישה כי משרד הבריאות יאפשר לכל תושב שרוצה להתחסן נגד אבעבועות שחורות, לקבל כבר עכשיו חיסון נגד המחלה.

לדבריו, "הרשויות המקומיות מתורגלות בעניין ויכולות לחסן מאות אלפי תושבים מדי יום".

אלדר אמר כי הוא מודע לסיכונים שעלולים לנבוע מחיסון המוני של התושבים נגד אבעבועות שחורות, אולם יש להשאיר את הבחירה בידי התושבים ולא לחכות חלילה למצב חירום שיגרום להיסטריה מיותרת בקרב התושבים.

יו"ר השלטון המקומי אמר עוד כי הסכנות שעלולות להיגרם כתוצאה מחוסר יכולת של משרד הבריאות לחסן את כלל התושבים תוך פרק זמן קצר הן רבות בהרבה מהסכנות של חיסון מוקדם של תושבים נגד אבעבועות שחורות בימים הקרובים, וכי על הממשלה לגלות אחריות ציבורית ו"להקדים תרופה למכה" הלכה למעשה.

אלדר הוסיף, כי הרשויות המקומיות יכולות לרכז את נושא החיסון ויכולות לחסן בעצמן מאות אלפי תושבים ביום, וכי ראשי הרשויות המקומיות מוכנים לקחת על עצמם את המטלה הלאומית החשובה של חיסון התושבים תוך פרק זמן קצר מאוד.
