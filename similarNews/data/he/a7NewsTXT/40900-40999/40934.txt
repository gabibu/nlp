

בעקבות לחץ של ארגונים בינלאומיים הסיר צה"ל הבוקר את המחסומים שהוקמו ביום שישי בעקבות רצח הרב יצחק עראמה הי"ד. כך מדווח כתבנו קובי פינקלר.

בעקבות לחץ של ארגונים בינלאומיים הסיר צה"ל הבוקר את המחסומים שהוקמו ביום שישי בעקבות רצח הרב יצחק עראמה הי"ד. כך מדווח כתבנו קובי פינקלר. המחסומים הוקמו כדי להקשות על תנועת מבוקשים והעברת אמצעי לחימה ולמעשה ביתרו את רצועת עזה לשלושה חלקים. פינקלר מוסיף כי צה"ל ניסה להצניע את דבר הסרת המחסומים ולא דיווח על הפעולה לכתבים הצבאיים.

כתבנו מציין כי ההחלטה על הסרת החסימות התקבלה על דעת קצינים באוגדת עזה שנכנעו ללחץ הבינלאומי ולפנות בוקר הורו לכוחות צה"ל לפרק את המחסומים, וזאת מבלי לערב את הדרג המדיני.

עוד מדווח פינקלר כי צה"ל הגיש בעבר בקשה לבג"צ להתיר לו להרוס בתים אחדים המשמשים את המחבלים מחסה לירי לעבר יישובים ולעבר תנועה ישראלית. מדובר במבנים בצומת קרני-נצרים, בצומת הגוש ושני מבנים החולשים על הבתים ביישוב מורג. שופטי בג"צ דחו את הבקשה וקבעו כי כל עוד המחבלים מסתתרים מאחורי המבנים ואינם יורים מתוכם אי אפשר להרוס אותם.

הרב עראמה נרצח לעיני ילדיו

ביום שישי בסביבות השעה 10:00 בבוקר נסעו שלוש משפחות מגוש קטיף בדרכם להתארח מחוץ לגוש. באחת המכוניות נסעה משפחת יפת מנצר חזני ובמכונית השניה משפחתו של עראמה אף היא מנצר חזני.

משפחת יפת מספרת כי במהלך הנסיעה שמעו רעש מוזר על המכונית אך סברו כי מדובר בברד. רק כאשר הגיעו למחסום כיסופים התברר כי מכוניתם של משפ' עראמה לא הגיעה למחסום. באותו זמן קיבלו בני משפחת יפת טלפון מאשרה אשתו של הרב יצחק עראמה הי"ד, שסיפרה שמשהו קרה. בני יפת הותיר את בני משפחתו במחסום ושב לרכבה של משפחת עראמה.

סמוך למחסום ליד עמדת צה"ל ראה יפת כי המכונית של הרב עראמה תקועה על הכביש. הוא החל לבדוק את הרכב אך לפתע שמע שריקות כדורים. הוא פתח את הדלת ליד מושבו של עראמה וגילה כי נפגע.

הוא חילץ את הרכב במהירות למחסום כיסופים.

רק בהגיעם למחסום התברר כי גם במכוניתם של משפחת יפת פגעו כדורים, אך איש לא נפגע. במכוניתו של הרב עראמה הי"ד, חדר כדור אחד בודד שהרגו.

על פי העדויות שהתקבלו הראשונים שהגיעו לסייע היו קב"ט המועצה ואחריו רבש"צ נצר חזני.

הסעות ממוגנות ירי לנצר חזני

בני משפחת הרב יצחק עראמה הי"ד יושבים שבעה בבית המשפחה בנצר חזני.

הסעות ממוגנות ירי יוצאות ממחסום כיסופים לנצר חזני בשעות: 13:50, 14:30 , 15:30 , 16:30 .
מנצר חזני חוזרות ההסעות לכיסופים בשעות 14:10, 15:50. כמו כן הסעה נוספת יוצאת כחצי שעה אחרי תפילת ערבית.

לתיאום ולפרטים נוספים - 086847177 , 055684177.
