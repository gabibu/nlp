

"מי שכיזב והפר את התחייבותו החתומה, שלא להשתמש באלימות ליישוב המחלוקת בינינו, לא ישוב להיות בן שיחנו" כך אמר שר הבטחון שאול מופז בהתייחסו לערפאת.

שר הביטחון שאול מופז השתתף בארוחת ערב שנערכה לכבוד פצועי חיל השריון בתל אביב.
במהלך הארוחה אמר מופז כי ישראל לא תשוב לדבר עם הנהגת ערביי יש"ע כל עוד ערפאת הוא יו"ר הרשות הפלשתינית, וכי תשוב לשולחן המשא ומתן רק כאשר הערבים יבחרו לעצמם הנהגה אחרת.
מופז הוסיף כי ידה של ישראל הושטה לשלום אך נענתה באלימות רצחנית, וכי תנאי מוקדם לשלום הוא, גיבוש ההכרה בקרב שכנותיה של ישראל כי באלימות לא ישיגו דבר.

מופז לא הזכיר את ערפאת בשמו אך ציין "מי שכיזב והפר את התחייבותו החתומה, שלא להשתמש באלימות ליישוב המחלוקת בינינו, לא ישוב להיות בן שיחנו.

הוא הוסיף, כי כל עוד יימשכו האלימות והטרור, ישראל תשיב מלחמה ותכה במחבלים ובשולחיהם.
הרמטכ"ל רא"ל משה יעלון אמר בטקס כי המלחמה ביש"ע נכפתה על ישראל על-ידי אויב אכזר, שמנהל מלחמה ללא גבולות, וכי הנצחון במערכה יושג תוך צבירת הישגים רבים לאורך זמן ועמידה איתנה, שמשמעותה כי לא יהיה הישג לטרור.

לדברי הרמטכ"ל, מנוי וגמור עם ישראל לנצח במערכה, תוך שמירה על ערכים מוסריים.

מטעם פצועי חיל השיריון דיבר בטקס סמל-ראשון במיל. עידן גולדברגר מחיל השריון, שנפצע מקליע בפניו מירי צלף פלשתיני בשכם בחודש אוקטובר 2002, ביום הולדתו ה-21, לפני שחרורו מצה"ל.

