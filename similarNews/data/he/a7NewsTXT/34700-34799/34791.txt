

"הפלשתינים חושבים שהם ישברו את אמונתנו ורוחנו, אבל לעולם לא, לעולם לא, לעולם לא", קרא ראש הממשלה אריאל שרון מעל בימת הנואמים בבנייני האומה, בפני כשלושת אלפים נוצרים תומכי ישראל שהגיעו לירושלים להבעת תמיכה בישראל.

את דרכו לבימה עשה שרו כשסביבו תשואות, הנפת דגלים וקריאות עידוד "ישראל ישראל" ו"אנחנו אוהבים את ישראל"

כתבת עתים מוסרת כי שרון פרס בפני הנוכחים את השתלשלות העניינים מנקודת מבטה של ישראל. הוא ציין כי הפלשתינים כפו עליה מלחמה, שאין לה שום קשר לבית לחם או לירושלים. "יהודים גרו במקומות האלה אלפי שנים", אמר שרון והדגיש כי המאבק עם הפלשתינים ארוך ונמשך כבר שנים רבות.

כמו כן אמר שרון הסביר לקהל כי ליהודים יש "רק מדינה אחת קטנה, ישראל, שהיא המקום היחיד בו היהודים יכולים להגן על עצמם בכוחות עצמם. אנו חייבים לשמור לעצמנו את הזכות לעשות כן".

בהתייחסו לשאלת מוסריותה של הלחימה בשטחי יש"ע אמר ראש הממשלה כי הפלשתינים רוצחים אזרחים חפים מפשע בזדון, ואילו פגיעות ישראליות בתמימים נעשות בשוגג. "אנחנו יודעים שבמלחמה לפעמים אזרחים נהרגים, אבל אצלנו זה לא בכוונה. הרשות הפלשתינית לעומת זאת, מכוונת את הטרור הפלשתיני להרוג אזרחים (ישראלים) בכוונה תחילה".

"כשתזכה מדינת ישראל לחיות בשלום בבטחה, יכיר העולם את פניה האמיתיים והיפים" אמר שרון וציין את העלייה, התעשייה המשגשגת, את תעשיית ההיי-טק, את המוסיקה הנפלאה והחקלאות."

כמו כן הדגיש שרון לקהל הנוצרי שבאולם את משמעותה החשובה של ירושלים למדינת ישראל ואמר כי היא תישאר "הבירה המאוחדת והבלתי מפולגת של העם היהודי ולתמיד". שרון גם הזכיר כי בעת שביקר בוותיקן אצל האפיפיור הצהיר הלה באוזניו, כי אדמת ישראל הובטחה אך ורק ליהודים.
