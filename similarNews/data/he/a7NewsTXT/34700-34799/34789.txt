

פעולת הריסת הבתים במתחם המוקטעה נפסקו אמש בשעה שמונה בערב, כשבמקום נותר יו"ר הרש"פ יאסר ערפאת ועימו כמאתיים אנשים כשבתוכם לפחות עשרים מחבלים מבוקשים.

על פי הנמסר מצה"ל פעולת ההריסה נפסקה כיוון ש"סיימנו את העבודות" כהגדרת קצין בכיר.

בשלב זה כוחותינו עודם מכתרים את לשכתו של ערפאת שהיא בעצם המבנה המאויש היחיד במתחם. קציני צה"ל שבו והדגישו כי הכיתור סביב ערפאת יימשך כל עוד לא יוסגרו עשרים המבוקשים כשהבכירים ביניהם הם מוחמד דאמרה מפקד כוח 17 ברמאללה ותאופיק טיראווי, ראש המודיעין הכללי של הרש"פ ביהודה ושומרון.

יצויין כי במהלך פעולות ההריסה הוכנסו למתחם ארגזי מזון ואושר ביצוע תיקון צינור מים שהתפוצץ תוך כדי פעולות ההריסה, על ידי עובדי עיריית רמאללה.

ח"כ אביגדור ליברמן מ"ישראל ביתנו" מותח ביקורת קשה על החלטת הממשלה באשר לפעילות צה"ל ברמאללה. לדבריו, הממשלה מקבלת עליה לכבד את ה"קווים האדומים" של הערבים, כמו איסור הפריצה למפקדתו של ערפאת במוקטעה. הוא ציין כי הממשלה אינה רוצה להכריע את הטרור. "לו רצתה הממשלה להכריע את הטרור היו מנתקים לטרוריסטים את חשמל ואת המים ולא מזמינים את המהנדס לחדש להם את האספקה", אמר ליברמן בראיון לערוץ 1. ליברמן הגיב על הדיווחים כי צה"ל ניתק באופן יזום את אספקת החשמל והמים וגם את הקשר הטלפוני אך חידש אותם לאחר מכן.
לדבריו, אפשר לסיים את הפרשה בצורה פשוטה "אפשר לזרוק פצצת עשן ולהוציא את המבוקשים בפעולה פשוטה".

אתמול בצהרים מנע צה"ל מחברי כנסת אחדים מהשמאל הקיצוני: מוחמד בארקה, תמר גוז'נסקי, אחמד טיבי, איסם מחול ועבד'ל מאלק דהמשה להיכנס לרמאללה ולהביע תמיכה בערפאת. הם נבלמו במחסום צה"ל בקלנדיה, ושם הודיעו להם החיילים כי רמאללה הוכרזה שטח צבאי סגור.

מדינות האיחוד האירופי מתחו ביקורת על ישראל בגלל פעילותה במוקטעה.

רוסיה ביקשה להפסיק פעולת צה"ל במוקטעה ולתת לשלטונות הפלשתיניים "אפשרות אמיתית לעשות סדר בשטח שברשותם", כך ציין משרד החוץ במוסקווה.

שרת החוץ של שוודיה אנה לינד הביעה "חרדה" לבטחונו האישי של ערפאת. בהודעה שפרסם משרדה בסטוקהולם נאמר כי לינד "מצטערת על ההרס במטה השלטונות הפלשתיניים ברמאללה בידי כוחות צה"ל, וכן על המצור על לשכתו של ערפאת", אמרה והוסיפה: "אני חרדה לבטחונו האישי של יאסר ערפאת".

ביקורת על פעולת צה"ל במוקטעה נשמעה גם מפי יו"ר "חירות" ח"כ מיכאל קליינר. קליינר אומר כי מדובר ב"פעולת סרק, שמטרתה להרגיע את הציבור ולתת לו תחושה שישראל מגיבה על הטרור. פצצה של טון אחד הייתה עושה את הפעולה טוב יותר מעשרה בולדוזרים. צריך להפסיק את עסקי האוויר ולעבור להפצצות מהאוויר".

"מזמן היינו צריכים לחסל את ערפאת, אך כדי לחסל את הבעיה יש לסלק גם את כל 150 המושחתים שהחבורה המשיחית הישראלית הביאה לכאן מ 1993", כך אמר אתמול ד"ר דוד בוקעי, פרשן לענייני ערבים מאוניברסיטת חיפה, בשיחה לערוץ 7. לדבריו, אין לזלזל בערפאת, וגם לא להקל בו ראש, משום שבעבר הוא כבר נחלץ ממצבים קשים יותר. לדבריו, בעזרת הפגנות והתססת הרחוב הערבי הוא יודע להיחלץ ממצבו הקשה. על כל פנים ממדינות ערב אין הוא יכול לצפות לתמיכה. אף על פי שבאופן רשמי הן מביעות תמיכה בו, לאמיתו של דבר הן יודעות שהוא טרוריסט סדרתי, המהווה סכנה גדולה ליציבות במזה"ת, יותר מזו הנשקפת מסדאם חוסיין, מציין בוקעי. לדבריו, בין לאדן, לעומת ערפאת, הוא "ילד טוב ירושלים".

מדינות ערב לא תצטערנה אם הוא "ייעלם" באופן כלשהו מהזירה, אך אם לסילוקו לא יתלווה סילוקם של כל המושחתים שסביבו הרי שלא תהיה בו תועלת, מפני שמיד אחריו יעלה דחלאן לשלטון, והוא אינו פחות גרוע מערפאת, אומר דר' בוקעי. "סגנו של דחלאן הוא שאחראי לפרויקט טילי הקסאם ברצועה וגם לעשרות פיגועים באזור, וכמובן אין להעלות על הדעת שסגן זה יפעל ללא ידיעתו. המטרה של ישראל צריכה להיות סילוק הרש"פ כולה".
