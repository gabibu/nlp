

חברי הכנסת הערבים וח"כ תמר גוז'נסקי מחד"ש, שהיו בדרכם להיפגש עם יאסר ערפאת נבלמו על ידי מחסום של צה"ל בכניסה לרמאללה בטענה כי העיר היא שטח צבאי סגור. בשיחה שקיים ערפאת עם ח"כ אחמד טיבי אמר ערפאת כי אינו מתכוון להכנע וכי לא יסגיר לעולם פלשתינים השוהים עמו במוקטעה. טיבי הוסיף כי ינסו להכנס שוב לתחומי העיר כאשר יפוג תוקף הצו - בשעה שש.

מלשכת ראש הממשלה נמסר כי ערפאת מורשה לצאת מהמוקטעה בכל זמן שיחפוץ, אולם אם יבחר לעשות זאת לא יורשה לחזור לשטחי הרש"פ. גורמים במערכת הבטחון מעריכים כי בשלב זה לא ירצה ערפאת לצאת את הרש"פ.

רמאללה כולה הוכרזה שטח צבאי סגור וכל נציגי התקשורת למעט C.N.N קיבלו הוראה לעזוב את האזור. ח"כים בשמאל דורשים כינוס מיוחד של ועדת חוץ ובטחון שיעסוק בהתפתחויות שחלו ביומיים האחרונים ובמבצע המתנהל סביב המוקטעה.

גורמים בצה"ל אמרו שאין כל כוונה לנהל משא ומתן על שיחרור חמישים המבוקשים המתבצרים במוקטעה. "משבר המתבצרים בכנסיית המולד בבית לחם לא יחזור על עצמו", אמרו .

מצרים קראה לארה"ב, לרוסיה ולצרפת להתערב כדי "לאלץ" את ישראל להפסיק את התקפתה על המוקטעה. שר החוץ המצרי, אחמד מאהר, אמר לעמיתיו שר החוץ האמריקני קולין פאוול, הרוסי איגור איבנוב, והצרפתי דה וילפן, כי "המצב המסוכן בשטחים הפלשתינים, והתוקפנות הישראלית האחרונה על מטהו של הנשיא הפלשתיני", נמסר ממשרדו של מאהר.

רוסיה אכן קראה לישראל להפסיק מיד את הפעולה במוקטעה ואת בידודו של ערפאת , כדי שיוכל לפעול לסיכול טרור משטחו. בהודעת משרד החוץ הרוסי נדרשה גם הרש"פ "לעשות הכל" להפסקת הפיגועים, ושני הצדדים נקראים לפעול להרגעת האזור.

שר החוץ הרוסי, איגור איבאנוב, קיים שיחות בעניין משבר המוקטעה עם היו"ר ערפאת, שר החוץ שמעון פרס ומנהיגים אירופים וערבים

מאהר הפציר בפאוול להתערב מיד, כדי לאלץ את ישראל להפסיק את"תוקפנותה ואת פעולותיה", נאמר בהודעה של משרד החוץ המצרי.

פאוול הבטיח למאהר שהוא "נמצא במגע עם הצד הישראלי, כדי להרגיע את המצב ולמנוע הסלמה", הוסיף אותו מקור.

דה וילפן הדגיש שהוא "אכן התקשר עם הישראלים, האמריקנים והפלשתינים בנושא זה", והדגיש ש"צרפת מכירה בחומרת המצב, ומתכוונת להמשיך במאמציה ובמגעיה להרגעת המצב", נמסר ממשרד החוץ הצרפתי.

מאהר אף התבטא במילים חריגות בחריפותן כלפי פעולת ישראל ברמאללה וכלפי דרישתה של ישראל מהרש"פ להסגיר מבוקשים בכירים.

הוא ציין שמדינות ערב באו"ם "דנות עם מדינות אחרות בנושא הצעת החלטה, שתיבחן במהלך כינוס מועצת הביטחון" ביום שני. דיון זה יוקדש למצור על מטהו של ערפאת.
"חשוב שמועצת הבטחון תקבל החלטה ברורה, המגנה ללא משוא פנים את פעולותיה של ישראל", אמר השר המצרי.
