

אנשי מיפלג המיעוטים של משטרת ירושלים סגרו את משרדיו של נציג אש"ף ד"ר סרי נוסייבה הפועל להקים עיריית צללים בירושלים, בירת ישראל.

נוסייבה, שיצא ביום חמישי בלילה לעמאן בירת ירדן, לא היה במשרדו.

אגף המודיעין במשטרת ירושלים אסף מידע ולפיו ממשיך סרי נוסייבה לעסוק בפעילות מדינית-שלטונית בתחום הריבוני של ירושלים, וזאת בניגוד לחוק. החומר הועבר לעיונו של השר לבטחון פנים עוזי לנדאו, שהוציא ביום שישי צו סגירה למשרדיו של סרי נוסייבה.

כמו כן סגרו שוטרי מיפלג המיעוטים בצו מיוחד את משרד מינהלת הנוער והספורט הפועל בראשותו של ג'וואד אבו גרבייה.

נזכיר כי לפני חודשיים סגרה המשטרה את משרדיו של נוסייבה וכעבור שבועיים נפתחו המשרדים מחדש, לאחר שנוסייבה התחייב להימנע מפעילות מדינית במשרדי הנהלת אוניברסיטת אל-קודס.

בתשובה לשאלת סוכנות עתי"ם אמר נוסיבה, כי פעילות משרדיו מתואמת עם יאסר ערפאת. "כל צעד (שלנו) בירושלים נעשה בידיעתו של ערפאת", אמר.
