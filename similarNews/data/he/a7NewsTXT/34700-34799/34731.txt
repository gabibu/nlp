

השר לביטחון פנים, עוזי לנדאו,כי על ממשלת ישראל לשקול את האפשרות להוציא את התנועה האיסלמית מחוץ לחוק והוא מצפה לדיון בענין.

ראש הממשלה לשעבר, בנימין נתניהו, קורא להוציא את התנועה האיסלאמית בישראל מחוץ לחוק ולעצור את פעיליה החותרים תחת קיומה של המדינה. "התנועה האיסלאמית היא כמו גידול סרטני שעלול להתפתח לאיום קיומי למדינת ישראל" אומר נתניהו.

נתניהו התייחס לדברי מנהיג התנועה ראאד סלאח, בכנס התנועה באום אל פאחם. נתניהו ציין כי אם אזרחים אמריקניים היו צועדים בארה"ב וקוראים "לפדות בדם ואש את וושינגטון" היו ננקטים כנגדם צעדים משפטיים מיידיים.

ביום שישי נערך כינוסו השנתי של הפלג הצפוני של התנועה האיסלאמית בישראל.
הכינוס נערך באיצטדיון הכדורגל של אום אל פאחם, והוא נפתח ב"דקת דומיה" לזכר ה"שאהידים", על רקע קריאות "ברוח, בדם, נפדה אותך, אל אקצה". בכינוס השמיעו מנהיגי התנועה נאומי הסתה נגד ישראל וארה"ב.

שייח' האשם עבד רחמן דובר התנועה האיסלמית, אמר כי שרון "אחראי על הטבח בג'נין, בחברון ובעזה ואחראי על הטבח בתל אביב ובחיפה".

עבד רחמן אמר בנאומו, שהובא בערוץ 2 דברים גם כנגד האמריקנים. לדבריו "הקאובוי האמריקני, לאחר שיכה בעיראק, מוכן להכות בסוריה ולהכות בסעודיה או להכות במצרים".

ועדת המעקב של ערביי ישראל הזהירה בשבת את ישראל לבל תיפגע בערפאת. בהודעה מטעמה נמסר כי היא קוראת לכל התנועות הפוליטיות בישראל, ערביות ויהודיות כאחת, לפעול למניעת כל צעד שעלול לפגוע בערפאת ובאנשיו הנמצאים עמו בלשכה.

עוד אומרת ועדת המעקב בשם ערביי ישראל, כי לא תשתוק נוכח "פשעיה של ישראל נגד ההנהגה הפלשתינית ונגד העם הפלשתינית, על כל צורותיהם".
