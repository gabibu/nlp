

אוסאמה בן לאדן עבר לכאורה ניתוח להשתלת כליה בפקיסטן, והוא מנסה להגיע לארץ אבותיו, תימן, כך מסרה רשת הטלוויזיה האמריקנית ABC, המצטטת מקורות בשירותי המודיעין.

בן לאדן נולד בריאד, והוא נושל מאזרחותו הסעודית. מוצאם של אבותיו מצפון תימן, ושבט בן לאדן זוכה עדיין לתמיכה רחבה בקרב השבטים המקומיים, מסרה ABC.

נשיא פקיסטן, פרבז מושארף, הדגיש "בביטחה" בשבוע שעבר שמנהיג אל-קאעידה לא נמצא עוד בפקיסטן, והוסיף שהוא סבור שהוא מת.

נוכחותו של בן לאדן חייבת להיות בולטת, הדגיש. "הוא מתנשא לגובה 2 מטר, והוא נע, כך אני בטוח, עם שומרים רבים, אולי 200 איש. זה קשה מאוד לא להבחין בכך", אמר.

מושארף הוסיף שבן לאדן, שפרס של 25 מליון דולר הוכרז על ראשו, לא יוכל להסתתר במדינה בשל הסיורים המזוינים לאורך הגבול עם אפגניסטן.

בנוסף, אמר המנהיג הפקיסטני, תושבי האיזורים השבטיים במקום, שנחשבו בעבר אוהדים לרשת אל-קאעידה, תומכים זה זמן רב בכוחות הממשלה.
