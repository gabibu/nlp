

תשעה עשר חשודים סחר בסמים נעצרו לפנות בוקר במבצע של המשטרה בשפלה.

במבצע שכונה "אונו-סם" פשטו כמאה וחמישים שוטרים בלשים ומתנדבים ממרחב השפלה, סמוך לשעה 5:30 לפנות בוקר, על בתיהם של החשודים בסחר בסמים בערים לוד, רמלה ורחובות. בין העצורים היה גם נער בן 15, שתועד תוך שהוא סוחר בסמים.

המבצע בוצע בפיקודו של מפקד המרחב, תת-ניצב חיים כהן.

את סוחרי הסמים שנעצרו הפליל סוכן סמוי של המשטרה, שהופעל על ידי מחלק סוכנים שפלה, ופעל בקרב סוחרי הסמים בחמשת החודשים האחרונים.

כתב עתי"ם מוסר כי במהלך המבצע תפסה המשטרה גם כ-10,000 שקלים וכן איתרה בבית מגורים בלוד, מעבדה לייצור סמים ובה כ-4 ק"ג חומר החשוד כהרואין, ששוויו מוערך בכחצי מיליון שקלים. המשטרה תפסה גם כלים לערבוב סמים ומנות סם מוכנות לשיווק.

החשודים יובאו בקרוב בפני שופט והמשטרה תבקש להאריך את מעצרם.
