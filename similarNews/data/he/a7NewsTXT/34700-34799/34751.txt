

סגן שר הבטחון ויצמן שירי אמר היום במהלך סיור בגבול לבנון כי ישראל תדע לשמור על הזכויות שלה בנושא שאיבת מי הוואזאני." יש לנו קו אדום בנושא", אמר.

סגן השר שירי הגיע לסיור במטולה וגבול לבנון. הוא נפגש עם ראש מועצת מטולה קובי כץ ושמע סקירות בטחוניות ממפקדים בכירים בפיקוד צפון. לאחר מכן יצא לסיור בתצפית בכפר רג'ר וצפה לעבר העבודות לשאיבת מי הוואזאני שמבצעים הלבנונים באיזור.

כתב עתי"ם מציין, כי בהתייחסו לנושא אמר סגן השר ויצמן: "הבהרנו חד משמעית שלא נקבל הכתבה של עובדות בשטח. לא נסכים לכך שהלבנונים הכניסו כלים ומשנים את המצב הקיים. אין לי ספק שהמצב הזה ישונה. לא ייצא להם שום דבר מכך שהם מאיצים את העבודות בשטח. יש לנו קו אדום ולא אשתף אתכם בו".

סגן שר הבטחון אמר עוד כי "הבעיה היא לא כמות המים. צריך להגיד את האמת. אם הלבנונים ובעיקר אלה שביקשו מהם לעשות זאת היו מסתכלים על העבודות בצורה עניינית הם לא זקוקים לקו המים הזה ובטח לא בצורה שהם עושים זאת. אם היתה להם בעיה אמיתית בכפרים, יותר קרוב להעביר מים מנהר הליטאני לאותם כפרים".

עוד אמר שירי כי "ברגע שלקחו את היוזמה לידיים והחליטו לשנות את מה שהיה קיים, מדינת ישראל תדע לשמור על הזכויות שלה. האמריקנים יכולים לשלוח שליח, הם יכולים לעשות את כל הבדיקות הנחוצות ואנחנו נדע מה צריך לעשות".

