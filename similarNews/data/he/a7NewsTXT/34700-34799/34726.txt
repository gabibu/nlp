

צה"ל ממשיך במבצע "חד משמעי" ברמאללה והשלים את הריסת מרבית המבנים במוקטעה. כעת נותרו על תילם חמישה בניינים, כאשר מתוך החמישה רק אחד נותר מאוייש והוא המבנה בו שוהה ערפאת. אספקת המיים ללשכתו של ערפאת חודשה לאחר נותקה בטעות עקב פעולות ההריסה. גורמים בצה"ל מסרו כי אין כל כוונה לפגוע בכל דרך שהיא בערפאת אלא לגרום לו להסגיר את המבוקשים אותם הוא מסתיר בלשכתו.

מחקירתם של עשרות הפלשתינים שהסגירו את עצמם מהמוקטעה עולה כי במקום מסתתרים כ   50 פלשתינים ביניהם מבוקשים בכירים.

רה"מ שרון סירב לבקשת אבו עלא להסיר את המצור מן המוקטעה. שרון אמר לאבו עלא כי על ערפאת לחדול מן הסיוע לארגוני הטרור. רה"מ הגיב על דברי אבו עלא שאמר כי ערפאת הוא היחיד שעמו אפשר לנהל מו"מ, כי דעתה של ישראל בעניין זה ידועה, וכי ערפאת אינו יכול להיות שותף למו"מ.

רה"מ סיכם באומרו כי המצור מן המוקטעה יוסר רק כאשר המבוקשים המסתתרים בו יוסגרו לידי ישראל. עוד נמסר כי ישראל נכונה לתת לערפאת לצאת לחו"ל בתנאי שלא יחזור.

מקורות מדיניים בירושלים מסרו כי ערפאת מעונין לשבש את פעולת צה"ל במוקטעה ולהרוויח זמן עד לדיון מחר במועצת הבטחון ולכן הוא מתסיס את הפלשתינים בערים הערביות ברש"פ. עוד הוסיפו המקורות כי ערפאת מנסה לגרום לתסיסה בקרב אזרחי המדינות הערביות וזאת על ידי הבעת "אכזבתו" מתגובות מנהיגי מדינות ערב לנעשה במוקטעה.

הלילה התקיימו בערים הערביות ביש"ע הפגנות אלימות תוך הפרת העוצר.בהפגנות כך דווח השתתפו חמושים רבים בעיקר מחבלי פתח', ארגונו של ערפאת. החמושים עפ"י הדיווחים ירו באויר והשמיעו איומים על פגיעה במרכזי הערים בישראל הקטנה. ברמאללה התקרבו המפגינים אל חיילי צה"ל שסביב המוקטעה והשליכו לעברם אבנים. החיילים הגיבו בירי אל המפגינים.

מקורות פלשתיניים מסרו כי בהתפרעויות ליל אמש נהרגו שני פלשתינים ביניהם לטענתם מפיק בטלוויזיה הפלשתינית. עוד 30 מתפרעים נפצעו. עפ"י דיווחי הפלשתינים ההפגנות התפשטו גם לטול כרם, למחנה הפליטים בלאטה שליד שכם, לג'נין, לבית לחם, יריחו עזה ורפיח. בחלק מהמקומות דווח על מתפרעים שנפצעו וגם על ארבעה הרוגים. חלק מההפגנות פוזרו בירי באויר וגז מדמיע.

כמה מאות פלשתינים שהפגינו בסמוך לבית הכלא ביריחו מקום בו כלואים תחת פיקוח בריטי-אמריקני ששת המבוקשים הבכירים ביניהם רוצחיו של שר התיירות רחבעם זאבי הי"ד. הפקחים הזרים איימו לעזוב את משמרתם ביריחו משום שחששו מפגיעת ההמון המתפרע.

ארגון הפתח' איים בשבת על ממשלת ישראל אם ייפגע ערפאת "אם ערפאת ייפגע, אף אחד לא יהיה בטוח מפני מכות תנועת הפתח ולוחמיה הגיבורים", נאמר בהודעתם. עוד איימו להטביע את האזור "בים של אלימות".

לפנות בוקר ירו הפלשתינים לעבר שכונת גילה שבירושלים. לא היו נפגעים אך קליעים אחדים פגעו במבנים בשכונה. סוכנות עתי"ם מציינת כי האש נורתה מכיוון העיירה בית ג'אלה.

זו הפעם הראשונה מזה מספר חודשים שהפלשתינים יורים לעבר שכונת גילה. ממקורות פלשתיניים נמסר כי מדובר ב"אות אזהרה" של הפתח' באזור בית לחם. כזכור עקב הסכמי "עזה ובית לחם תחילה" בין שר הבטחון בן אליעזר לרש"פ, בית לחם וחברון אינן נתונות תחת עוצר.

הבוקר התגלה מטען בכוכב יאיר, סמוך לביתו של רה"מ לשעבר, אהוד ברק. יצויין כי לפני כשבועיים הונחו שני מטענים במקום זה, והשב"כ ויחידת המסתערבים של משמר הגבול עצרו לפני כשבוע בקלקיליה את מחבל התנזים מוחמד דאוד החשוד כי הוא שהניח את שני מטעני החבלה הללו.

