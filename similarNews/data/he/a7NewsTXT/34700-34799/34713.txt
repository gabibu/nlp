

מפולת השלגים הענקית, שגרמה ל- 30 הרוגים ול- 100 נעדרים בקווקז הרוסי, מקורה בקרחון ענק שניתק ממקומו, ומליוני מטרים מעוקבים של קרח השמידו כתוצאה מכך כל סימן חיים לאורך 33 ק"מ.

"זה אירוע ראשון מסוגו באיזורנו ההררי", אמר נשיא רפובליקת צפון אוסטיה אלכסנדר דזאסוקוב ברשת הטלוויזיה NTV.

"המפולת סחפה מליוני טונות של קרח", הוסיף.

הקרחון שגרם לאסון ביום שישי שוכן בגובה של יותר מ- 2,500 מטר, באיזור בין שתי הפסגות בשרשרת הרי הקווקז, הר קאזבק (5,033 מטר) והר אלברוז (5,633 מטר).

לדברי דזאסוקוב, אי-אפשר היה לצפות את האסון לפני התרחשותו.

הנשיא האוסטי העריך את מספר הנעדרים ב- 80, ואמר שיש "מעט סיכויים" למצוא ניצולים חיים בקרב 30 תושבי הכפר ניז'ני קרמדון, שנקבר מתחת ל-40 מטר קרח ואדמת סחף.

מקורות אחרים דיברו קודם לכן על 110 אנשים, שאמורים היו להימצא באיזור האסון.
