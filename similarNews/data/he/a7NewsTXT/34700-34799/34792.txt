

300 נפגעי טרור מכל רחבי הארץ השתתפו בטיול בצפון הארץ שאורגן ע"י מטה מותקפי הטרור. הטיול מומן ע"י תורמים מקהילת יהדות צרפת.

בטיול נטלו חלק פצועים שנפגעו בשנים האחרונות בפעולות איבה ברחבי הארץ, ובני משפחות של הרוגים שנרצחו בפיגועים. הנפגעים יצאו בשישה אוטובוסים, מתל אביב ומירושלים, לקיבוץ "לביא" שבגליל התחתון. בקיבוץ נערך להם סיור במקום.

לאחר מכן יצאו המשתתפים לרפטינג בירדן סמוך לקיבוץ "הגושרים", ואחר כך המשיכו למסלול הטיול ברמת הגולן. הטיול הסתיים בארוחת ערב בקיבוץ "עין גב" שלחוף הכנרת.

במהלך הטיול סייעו שש בנות השירות הלאומי למטיילים.

יהודית דסברג, ששיכלה את בתה וחתנה, אפי וירון אונגר לפני שש שנים, בפיגוע סמוך לבית שמש, סיפרה לכתב עתי"ם, כי הטיול היה חלק מניסיונם של הנפגעים להמשיך לחיות עד כמה שניתן, חיים רגילים. "יש בינינו אחווה של נפגעים. דרך ההיכרות שלנו שונה במקצת מדרך ההיכרות של אנשים אחרים. אנחנו מתמקדים בסיפור הדדי של השכול האישי שלנו, כי לאנשים אחרים שלא נפגעו קשה כבר לשמוע את הצרות של האחרים". דברי דסברג שציינה כי "לא היה עצב באוטובוס, אבל גם לא הייתה שירה. האנשים העריכו מאוד את האפשרות שניתן להם לצאת לטייל."
