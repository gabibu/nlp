

ממידע שמפרסם העיתון לציבור החרדי "משפחה" עולה כי בעלי דירות בשכונות חרדיות משכירים את דירותיהם לכל דורש ובכללם ערבים תושבי יש"ע השוהים מחוץ לתחומי הרש"פ ללא אישור.

על פי המדווח בעיתון, מקור התופעה הוא המיתון בשוק הנדל"ן המותיר את בעלי הדירות נטולי משתכנים, עובדה המביאה אותם להיות נכונים להשכיר את הדירות לכל דייר מזדמן.

הדירות המושכרות לערבים מצויות בדרך כלל באזורים סמוכים לאתרי בניה. לפועלים השוהים הבלתי חוקיים בעיקר בירושלים קשה לחצות מדי יום את מחסומי צה"ל בדרכם לבתיהם ביהודה ושומרון, לכן הם מעדיפים להתגורר בסמוך לאתרי הבניה בעיר. יצוין כי רבים מהפועלים הערבים מתגוררים בחבורה במחסנים שעברו הסבה והכשרה למגורים.

אחת ממשכירי הדירות אומרת ל"משפחה" כי "אין לנו ברירה אחרת. בזמן האחרון הזוגות הצעירים שגרו במחסנים הללו עוברים למגורים בפרויקטים, והיחידים שרצו לשכור את המחסן היו הערבים. הם רק רצו הרבה הנחה. השכרנו בלב כבד, אבל השכרנו".

בעדותם של תושבי אחת השכונות בירושלים הם מספרים כי לאחר בירור זהותם של הערבים שהסתובבו בקרבת ביתם עלה כי הם אינם קשורים לבנייה שמתבצעת במקום, כפי שחשבו התושבים, אלא זהו מקום מגוריהם. מאז כשהם נאלצים לעבור בשעת לילה ליד המחסנים, הם "משתדלים לעבור בריצה".
