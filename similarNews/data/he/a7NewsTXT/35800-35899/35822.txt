

נשיא הצלב האדום הבינלאומי יאקוב קלנברגר, המבקר בישראל וברש"פ, נועד בירושלים עם נציגים של נפגעי הטרור הפלשתיני.

הפגישה התנהלה בלשכת שר התיירות יצחק לוי, המכהן כיו"ר הארגון לנפגעי פעולות איבה. לוי בעצמו הוא אב שכול. לפני קרוב לשנתיים נרצחה בתו איילת השחר בפיצוץ מכונית תופת בירושלים. בפגישה השתתפו גם יונה יודילביץ' שאיבד רגל כשעלה על מוקש ליד קיבוץ רמת רחל, יום לאחר חתימת הסכם אוסלו, וד"ר אלי פיקר, שבנו נרצח בחדירת מחבלים למכינה הצבאית בעצמונה.

היום אמור קלנברגר להיפגש עם פצועים פלשתיניים. לקראת פגישה זו הדגישו המשתתפים כי יש הבדל מהותי בין נפגעי הטרור הישראלים לבין הנפגעים הפלשתינים. "הפלשתינים רוצים להרוג כמה שיותר אזרחים, ואילו אצלנו ההוראה היא להימנע מפגיעה באזרחים", אמר ד"ר פיקר.

השר לוי אמר כי אמנם הוא מסכים עם המסר שהביא נשיא הצלב האדום, שהאזרחים צריכים להיות מחוץ למלחמה, אך הבעיה היא שהאויב הישראלי משתמש באזרחים הן כלוחמים והן כמגן אנושי.

יודילביץ' ציין כי אין עוד תרבות בעולם, אפילו במדינות החשכות ביותר, שבה מחנכים ילדים קטנים להתאבד.

אתמול נחשפה ההיערכות של המחבלים במחנה הפליטים בג'נין לקראת כניסתם של כוחות צה"ל. לפי הפרסום באתרי אינטרנט הקשורים לארגוני החמאס והג'יהאד כ 250 מחבלים חמושים מארגונים אלו נערכו והתארגנו בקבוצות על פי שכונות המחנה. לרשותם עמד מצבור של כ 15 אלף מטעני חבלה, רימוני יד, נשק נגד טנקים ומספר גדול של רובים. המחבלים תקשרו ביניהם במכשירי מירס, ובאמצעות סימנים מוסכמים מראש. נוסף על כך הם מלכדו בתים רבים והציבו מארבים לקראת כניסה של חיילים לבתים.

בלחימה, כך מתברר, השתתפו ילדים. הם ארבו בבתים עם חגורות נפץ והעבירו מטעני חבלה בתיקיהם. עוד פורסם כי לפחות אישה אחת ביצעה פיגוע התאבדות וגרמה לנפגעים בקרב החיילים במחנה.

אחד מאותם מטענים הוטמן בחצר בית ספר לנערות במחנה.
