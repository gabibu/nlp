

נשיא הצלב האדום הבינלאומי, יאקוב קלנברגר, המבקר בישראל וברש"פ, נועד בירושלים עם נציגים של נפגעי הטרור. בפגישה השתתפו שר התיירות יצחק לוי שבתו נרצחה בפיגוע תופת בירושלים, יונה יודילביץ' שאיבד רגל כשעלה על מוקש ליד קיבוץ רמת רחל, יום לאחר חתימת הסכם אוסלו, וד"ר אלי פיקר, שבנו נרצח בחדירת מחבלים למכינה הצבאית בעצמונה.

כתב עתי"ם מוסיף כי קלנברגר צפוי להיפגש מחר עם פצועים פלשתיניים. לקראת הפגישה הדגישו המשתתפים, כי יש הבדל מהותי בין נפגעי הטרור הישראלים לבין הנפגעים הפלשתינים. "הפלשתינים רוצים להרוג כמה שיותר אזרחים ואילו אצלנו ההוראה היא להימנע מפגיעה באזרחים", אמר ד"ר פיקר.

כתב עתי"ם מוסיף כי השר לוי אמר כי אמנם הוא מסכים עם המסר של נשיא הצלב האדום כי האזרחים צריכים להיות מחוץ למלחמה, אך הבעיה היא שהאויב משתמש באזרחים הן כלוחמים והן כמגן אנושי.
