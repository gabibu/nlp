

מנהל מחוז הצפון במשרד החינוך דוד וסרמן פנה במכתב למנהלי מוסדות החינוך בצפון, מורים ועובדי הגנים, וביקש מהם להיות עירניים לתלמידים שאינם אוכלים בהפסקות. וסרמן הורה למורים לדווח על כך ולגלות רגישות מיוחדת למצבם של ילדים ממשפחות מצוקה.

על פי הנתונים שהגיעו השבוע לשולחנו של מנהל מחוז הצפון, לשכות הרווחה ברשויות המקומיות מטפלת בלמעלה מ 410 אלף תלמידים בישראל.

בפנייתו למחנכים אמר וסרמן כי ישנם ילדים להורים שמצבם הכלכלי כל כך קשה עד שמורות וגננות נאלצות לא פעם לקנות בעבורם מכספן כריכים, כדי שלא יהיו רעבים.

"היו עירנים לילדים רעבים, או לכאלה שאינם מביאים כריך ושתייה לבית הספר", קרא וסרמן. "אסור שילדים יגיעו לבית הספר רעבים, ללא כריך ומשקה. עלינו לעשות הכל כדי לבער חרפה זו מקרבנו".

ביום שבו החלו חברי עמותת "פתחון לב" בצפון במבצע חלוקת כריכים לילדים רעבים הם גילו כי המחסן המרכזי של העמותה בכרמיאל נפרץ. אלמונים פרצו למחסן העמותה, השוכן באזור התעשייה בכרמיאל, וגנבו מהמקום ארגזי צעצועים וביגוד רב שנאסף לאחרונה, ושהיה מיועד לחלוקה למשפחות במצוקה.

מנהל מחוז הצפון של "פתחון לב" אריה דהן מסר כי הפריצה לא תעצור את הפעילות החשובה של העמותה, אם כי הדבר יפגע ביכולת לספק את צורכיהן של משפחות רבות.

משטרת כרמיאל פתחה בחקירה.
