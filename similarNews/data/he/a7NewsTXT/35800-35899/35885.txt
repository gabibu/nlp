

השב"כ עצר באחרונה את "ראש החזית לשחרור עממי" ביהודה ושומרון (חש"ע) החשוד שהעניק כסף מטעם שליט עיראק למשפחות ערביות שנפגעו במלחמת אוסלו. כך הותר אחר הצהריים לפרסום.

בשב"כ סבורים כי רקאד סאלם היה אחראי לחלוקת 15 מליון דולר לעשרות משפחות של הרוגים ופצועים, בהם מחבלים מתאבדים. ההערכה היא כי משפחת הרוג קיבלה מענק של עשרת אלפים דולר. משפחת פצוע קיבלה אלף דולר בלבד. בשב"כ טוענים כי הרשות הפלשתינית ידעה על פעילות הארגון הפרו עירקי. הכסף הועבר מעיראק לרבת עמון ומשם לבנק ברמאללה. סאלם אמר לחוקריו בשב"כ כי נפגש עם סדאם חוסיין לפני שהגיע לשטחי יש"ע בשליחותו.
