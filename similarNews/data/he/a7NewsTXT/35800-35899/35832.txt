

נפתחה חקירה נגד המכון לרפואה משפטית באבו כביר, כך הודיע מבקר המדינה אליעזר גולדברג לעורך דינו של ד"ר חן קוגל.

קוגל, רופא במכון לרפואה משפטית, הוא אחד העדים שהעידו בפני ועדת הבדיקה מטעם משרד הבריאות, ועדה שבדקה את תפקודו של המכון.

לפני כחודש פנה קוגל למבקר המדינה בבקשה כי יגן עליו. לדבריו, לאחר שהעיד בפני הוועדה הנהלת המכון מתנכלת אליו.

בעקבות פנייתו של קוגל פנתה עו"ד נאווה רז, מנהלת אגף במשרד מבקר המדינה, למנכ"ל משרד הבריאות ד"ר בועז לב והורתה לו להקפיא כל שינוי במעמדו של קוגל במכון, לאחר שבמשך חודשיים מנעו ממנו לבצע את עבודתו שב קוגל לנתח שם.

כאמור, לפני ימים אחדים התבשר עורך דינו של ד"ר קוגל עו"ד עופר ברטל כי נפתחה חקירה לבירור התלונה של מרשו. ברטל ציין בפני עיתון הארץ כי הוא סומך על משרד מבקר המדינה שיוציא את האמת לאור.

חקירה זו מתווספת לחקירה המתקיימת בעניין החשד לסחר באיברים שבוצע בסמכון לרפואה משפטית בניהולו של פרופסור יהודה היס מנהל המכון, חקירה שנפתחה בעקבות חשיפת העיתון "ידיעות אחרונות" לפני למעלה משנתיים וקיבלה חיזוק בעדותו של דוקטור קוגל.
