

מה יקרה אם ביתו של אזרח ישראלי יינזק מהתקפת טילים על ישראל? יוסי מנור, נשיא לשכת סוכני הביטוח בישראל, מצביע על כך כי במצב הנוכחי אזרח שהתכולה שבביתו תיפגע לא יזכה בפיצוי נאות. מרבית הנפגעים יאבדו את ערכו הריאלי של הרכוש שבידם, כך מזהיר מנור.

מנור יצא בקריאה לחברי הכנסת לאלץ את מס רכוש לשנות את התקנות הנוכחיות בדבר תשלום נזקי מלחמה ולדרוש ממס רכוש להעלות את תקרת הפיצוי לגובה שיהיה פי שלושה מתקרת הפיצוי הנוכחית.

לדברי מנור, הסכומים שמציע מס רכוש לאזרחים בשל נזקי מלחמה אינם עומדים כיום בשום יחס לערכם הממשי. יש להתפלא, אומר מנור, על כך שאף אחד מחברי הכנסת עדיין לא עמד על מחדל זה, ועל כך שבשתיקתו הוא מפקיר את האזרח בידי פקידים ומעריכים של מס רכוש, שעלולים להשאיר אותו בשעתו הקשה עירום ועריה, אמר.

נשיא לשכת סוכני ביטוח בישראל אמר כי אזרחי ישראל משלמים את המסים הגבוהים מבין אזרחי המדינות המפותחות. מרביתם רוכשים ציוד ותכולה לבית ברמה גבוהה, ומדוע אין מס רכוש מעריך את תכולת דירתם בערכה המלא וכחדשה לצורך רכישה, הקשה.

לשכת סוכני הביטוח בישראל אמנם הנחתה את סוכני הביטוח לתדרך את ציבור המבוטחים כיצד להגן על רכושם בשל נזקי מלחמה ולהרחיב במידה מסוימת את הפיצוי שניתן לקבל ממס רכוש גם במצב הקיים, אבל כל אלה הם "כסף קטן", כלשונו, והוא לא יפצה אותם על הנזק הממשי.
