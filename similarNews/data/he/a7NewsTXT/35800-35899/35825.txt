

בעזה נמשכו ההתנגשויות בין מנגנוני הרשות לבין מחבלי החמאס. הרקע להתנגשויות הוא הריגתם של שני מחבלי חמאס בידי שוטרי הרשות ופציעתם של 15 מחבלי חמאס נוספים. במהלך ההתנגשויות יידו מחבלי החמאס אבנים לעבר השוטרים. הרשות האשימה את החמאס כי אנשיו רצחו את ראג'י אבו אל יחיא, בכיר במנגנון הביטחון של הרשות, ודרשה מהחמאס כי יוסגרו הרוצחים, אשר בראשם עומד עמאד עקל.

רעולי פנים ניגשו אל מכוניתו של אל יחיא ברחוב הומה אדם בעזה, ירו בו והרגוהו.

ברשות איימו כי אם לא יוסגרו לידיה הרוצחים היא תפתח בגל מעצרים גדול בקרב פעילי החמאס.
בהודעה שפרסמה המשטרה הפלשתינית נאמר כי אל יחיא חוסל בידי קבוצת פעילי חמאס שלבשה מדים של הביטחון הלאומי הפלשתיני והמודיעין הצבאי.

אל-יחיא שימש מפקד משטרת המהומות בעזה, ואשתקד, במהלך תהלוכה של מחבלי החמאס במחנה הפליטים ג'בליה, הוא ירה ביוסוף עקל והרגו. רציחתו של אל יחיא בימים אלו הוא, ככל הנראה, נקמת דם על מותו של יוסוף עקל, בכיר בחמאס. דובר החמאס עבד אל עזיז רנטיסי טען כי לא החמאס רצח את הקצין אל יחיא אלא משפחת עקל.

מוחמד דחלאן אמר אמש כי רוצחי ראג'י אבו אל יחיא ידועים לרש"פ, וכי הם ייעצרו ויוגש נגדם כתב-אישום בבית המשפט בעזה.

מקורות פלשתיניים מסרו כי מוחמד דחלאן פנה אישית לערפאת וביקש ממנו לנקוט צעדים משמעותיים נגד אנשי החמאס ברצועה עקב הרצח. ערפאת, אמרו אותם מקורות, דחה חלק מדרישות אלה של דחלאן.
