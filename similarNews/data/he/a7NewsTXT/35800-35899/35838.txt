

במלאת שנתיים לחטיפת שלושת חיילי צה"ל עדי אביטן, בני אברהם ועומר סועאד על ידי מחבלי החיזבאללה ללבנון, התקיימה עצרת בטבריה. בטקס יצאה קריאה לממשלת ישראל להמשיך במאמציה להשיב את החטופים הביתה.

העצרת התקיימה באולם "יד שטרית" שבעיר. כתב עתי"ם מוסר כי האולם היה מלא מפה לפה.

בטקס נכחו בני משפחות החטופים נשיא המדינה משה קצב, הרמטכ"ל רב אלוף בוגי יעלון, יעקב פרי, האלוף במיל. אילן בירן, סגן הרמטכ"ל האלוף גבי אשכנזי, ראש עירית טבריה בני קרייתי, אישי ציבור נוספים ותושבי טבריה.

בנאומו בטקס קבע הנשיא, כי האו"ם לא עשה די כדי להשיב את שלושת החיילים החטופים לישראל.

בעצרת נישאה שורה ארוכה של נאומים, שעיקרם היה שמדינת ישראל לא תשקוט עד אשר יוחזרו החטופים. בין הנואמים היו גם נציגי המשפחות: אפרת אברהם אחותו של החייל החטוף בני אברהם אמרה, כי מדינת ישראל מיצתה עד כה את הדרכים הרגילות בניסיון להשיב את החטופים ארצה. "עתה צריך לפעול בדרכים שונות ובלתי שגרתיות כדי להשיב אותם לישראל", אמרה.

אתמול גם נחנך "מצפה עדי" על-שמו של החייל החטוף עדי אביטן. המצפה מצוי בסמוך לצומת כפר חיטים שליד טבריה. המצפה משקיף לעבר צפון לכיוון הר דבר, משם נחטף עדי אביטן על-ידי החיזבאללה עם חבריו.

כתב עתי"ם מוסר, כי בטקס השתתפו בני משפחת אביטן מטבריה, משפחת סוואעד מכפר סלמה, תושבים וחבריהם ליחידה של החיילים החטופים. במהלך הטקס הוסר הלוט מסלע ענק שהובא מהר דב, עליו חקוקים שמותיהם של החיילים החטופים. הוריו של עדי אביטן, ציפורה ויעקב, קראו לקברניטי המדינה לעשות כל מאמץ כדי להשיב את הבנים הביתה.

חנוכת המצפה פתחה שורה של אירועים לציון שנתיים לחטיפת החיילים.
