

ישראלי נפצע באורח קשה מאוד ועוד שלושה נפצעו באורח בינוני עד קשה בפיגוע ירי של מחבלים שארע היום בשעות הצהריים בכביש עוקף חברון, סמוך לצומת זיף.

שלושה מן הפצועים פונו לקבלת טיפול רפואי בבית החולים הדסה עין-כרם בירושלים. פצועה נוספת בפיגוע פונתה לבית החולים סורוקה בבאר-שבע.

בתחילה דיווח מד"א, כי במקום ישנו הרוג, ולאחר מכן התברר כי מדובר בגבר בן 51, שנפצע באורח קשה מאוד בראשו. הוא הועבר, כשהוא ללא הכרה ליחידת הטיפול הנמרץ בבית החולים הדסה עין כרםוהרופאים עדיין נלחמים על חייו.

פצוע נוסף, בן 26, נפגע מיריות בחזהו ומצבו מוגדר קשה, גם הוא מטופל בשעה זו ביחידה לטיפול נמרץ. פצועה נוספת בפיגוע היא צעירה בת 21 הסובלת משברים, בעיקר בגפיים. מצבה הוגדר קל עד בינוני.
