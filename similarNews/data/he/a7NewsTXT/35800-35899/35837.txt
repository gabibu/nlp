

ילדי גן בדימונה לקו בהרעלת מזון. הילדים הגיעו בלוויית הוריהם למרכז הרפואי "סורוקה" בבאר שבע ועשרים מהם אושפזו לטיפול.

הילדים סבלו מבחילות ומהקאות, מהנהלת בית החולים נמסר, שהאשפוז נועד לפיקוח ולמניעת התייבשות של הילדים. כל הילדים שלקו בהרעלת מזון הם תלמידי גן טרום חובה אחד בדימונה.

סגן ראש עיריית דימונה ומחזיק תיק החינוך, אלברט אסף, אמר לכתב עתי"ם: "הודענו על הרעלת המזון למשרד הבריאות וכבר בשעה 08:00 הבוקר, יבדקו אנשי משרד הבריאות את האירוע. שעה לאחר מכן תתכנס בעירייה ועדת בדיקה משותפת עם משרד הבריאות שתדון בממצאים".

אסף אמר, שספק הקייטרינג שסיפק לגן הילדים את המזון קיבל הוראה להפסיק לעת עתה את אספקת המזון לגנים, עד לבדיקה מלאה של סיבות ההרעלה. יחד עם זאת הוא הבהיר, שכל 68 גני הילדים בעיר יקבלו מהבוקר הספקת מזון מחברת קייטרינג אחרת, שעד כה סיפקה ארוחות לחלק אחר של הגנים.

בשלב זה ההערכה היא, שהרעלת המזון היא תוצאה של אריזת מזון מזוהמת או נגיעה של אדם במזון שנשא את הזיהום.

לטענתו של בעל הקייטרינג החברה שבהנהלתו מבצעת את עבודתה תחת השגחה ופיקוח תברואתי קפדניים ואולם מתוך אלפיים מנות המסופקות מידי יום מחברתו תתיכן תקלה והיא תיבדק.

