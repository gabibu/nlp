

דו"ח מבקר המדינה, שפורסם אתמול, מצא חריגות רבות בענייני העסקת כוח אדם ברשות השידור.

בשנים האחרונות התחייבה רשות השידור בפני הממשלה ובפני ועדת הכספים של הכנסת לצמצם את מספר המועסקים בה, אך היא לא עמדה בהתחייבויותיה, כך מציינת העיתונאית חני לוז.

באישור התקציב לשנת '00 התחייבה הרשות לצמצם את מספר המשרות מ-1832 ל-1653. על אף דרישת הממשלה וועדת הכספים של הכנסת לביטול 200 משרות פרשו רק 115 עובדים, חלקם ארעיים ומועסקים לפי חוזה, והצטרפו 100 עובדים חדשים , חלקם לפי חוזה אישי. גם בשנת '01 פרשו 110 עובדים, אך נוספו 90 עובדים חדשים.

בדיקת מבקר המדינה גילתה כי 2700 איש מועסקים ברשות השידור כעובדים ארעיים על ידי שוברי תשלום (עובדי ש"ת). ישנם כאלו המועסקים כך כבר במשך 17 שנים. העסקה באופן הזה מציין המבקר נועדה לאפשר את מימונם של יוצרים מתחומים שונים, אך בפועל הדבר מנצלת רשות השידור את השיטה הזאת למימון כוח אדם נוסף, בעיקר בתחום העיתונות וההפקה.

בדו"ח מבקר המדינה משנת '89 הפיעה ביקורת חמורה על אי הפיקוח בעניין מספר המועסקים בש"ת, והלשכה המשפטית של הרשות הציעה נוהל להסדרת ההעסקה. אולם בפועל הנוהל לא מומש, והרשות אינה מקיימת פיקוח ובקרה מנהליים על עובדי ש"ת. כמו כן לא הוענקו זכויות סוציאליות לעובדי ש"ת כנדרש. בתגובה מסרה הנהלת רשות השידור למבקר המדינה, כי היא "תיכנס לעובי הקורה במגמה להסדיר את עניין העסקתם של עובדים לפי ש"ת".

המבקר אף בדק נושא העסקת עובדים עפ"י חוזים אישיים ומצא כי לא נקבעו אמות מידה לבחירת עובדי הרשות שיעברו לעבוד לפי חוזה אישי.

לוז מציינת כי בשנתיים החולפות נחתמו בין השאר חוזים אישיים עם משה נגבי, הפרשן המשפטי, ועם כרמלה מנשה, הכתבת הצבאית.

חריגות נמצאו בנושא העסקת קרובי משפחה. מתוך 700 עובדים אקראיים שנבחרו, נמצא כי יש קרבת משפחה בין 13% מהעובדים. מבקר המדינה קורא לרשות השידור לפעול בכל דרך אפשרית למנוע העסקתם של קרובי משפחה.

האגודה לזכות הציבור לדעת, שמייסדה והעומד בראשה פרופ' אלי פולק, כיהן כחבר מליאה והתריע בעבר על ליקויים בניהול ובפיקוח ברשות, מסרה בתגובה : "אנו מצטערים על כי כבר לפני 6 שנים, כאשר האגודה לזכות הציבור לדעת הצביעה על הצורך בבדיקת דרך ההתנהלות של הרשות, לא נדרש המבקר לנושא חריגותיה מקביעות וועדת הכספים, מכללי התקשי"ר בנושא מצב כוח אדם, מתנאי העסקה ובקרה ומדיווח. ייתכן שלו נבדקו הדברים כבר אז לא הייתה הרשות מגיעה למצב שבו היא נתונה כיום. יחד עם זאת אנחנו מברכים על כך שמבקר המדינה נאות עכשיו להיכנס לעבי הקורה ומבקשים לציין שקיימים הרבה ליקויים שעליהם יש להתריע ושאותם יש לתקן", כך מסרה מנכ"ל האגודה הילה רפפורט.
