

אתר "וואלה" מציג היום את מגמת טענותיו של פרקליטו של מרדכי וענונו כפי שיוצגו בעוד כשלושה שבועות. על פי העולה מהדברים מתכוון עורך הדין אביגדור פלדמן לטעון כי במסגרת ראיון לסרט תיעודי ששודר בערוץ השני של הטלוויזיה (ככל הנראה מדובר בסרט "פצצה במרתף" של העיתונאי מיכאל קרפין) פירט שר החוץ שמעון פרס מידע רב יותר מזה שחשף וענונו על היכולת הגרעינית של ישראל ואף יותר מזה הידוע לו. כיון שכך אין, לדבריו, כל הגיון בטענה שלקוחו מסוכן לבטחון המדינה.

יצוין כי מרדכי וענונו הורשע בגילוי סודות הגרעין של ישראל ונגזר עליו עונש מאסר של שמונה עשרה שנים.

עם השלמת שני שלישים מתקופת המאסר שנגזרה עליו נדחתה בקשתו לשחרור מוקדם על ידי ועדת השחרורים שליד שירות בתי הסוהר שהוגשה מספר פעמים. אולם בסוף החודש בכוונתו ובכוונת פרקליטו להגיש בקשה חוזרת כמתאפשר בחוק, זאת, לאחר שבית המשפט המחוזי בבאר שבע חייב ביוני את ועדת השחרורים לקיים דיון נוסף בעניינו.

יצוין עוד כי בשנת 04' תסתיים תקופת מאסרו המלאה של וענונו.
