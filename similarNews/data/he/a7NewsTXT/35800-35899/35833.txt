

ראש הממשלה לשעבר בנימין נתניהו הגיב על השיבושים בהליך הבחירות לוועידה ולמועצת הסניפים בליכוד בירושלים ובתשעה מקומות נוספים ברחבי הארץ. "אני מצטער על השיבושים, שמנעו מלמעלה מ 40 אלף איש לממש את זכות הבחירה שלהם", אמר.

נתניהו ציין כי הוא בעצמו לא מימש את זכות הבחירה שלו בצירי ועידת הליכוד ובמועצת סניפי המפלגה, וזאת בשל השיבושים שנגרמו בעיר מגוריו ירושלים. יחד עם זאת אמר נתניהו כי אף על פי שהוא מצר על השיבושים הוא שמח שבליכוד יש יותר מ 300 אלף מתפקדים. נתניהו אמר כי הליכוד היא המפלגה הגדולה ביותר במדינה, וכי הדבר יסייע למפלגה לנצח בבחירות הבאות.

בגבעת שמואל, בפתח תקווה, בחורפיש, במטה בנימין וביפו נדחו הבחירות, והן יתקיימו ביום שלישי הבא.

על פי החלטת השופט שטרוזמן בוטלו הבחירות גם בגבעת זאב. הן תתקיימנה, כמו ביתר המקומות, ביום שלישי הבא, 15 באוקטובר.

העיתונאית חני לוז מציינת כי מצביעים רבים שהגיעו לקלפי בגבעת זאב בשעות הבוקר נדהמו לגלות שהיא לא נפתחה. ממנגנון הליכוד נמסר כי "הקלפי בדרך", אולם הקלפי בוששה לבוא. פעילי חטיבת "מנהיגות יהודית" בליכוד הביעו באוזני לוז את אכזבתם מאחר שהם, מצדם, נערכו היטב ליום הבחירות, אך, לדבריהם, ראש המועצה לא היה ערוך כראוי, והדחייה היטיבה עמו. ליד הקלפי ניכרה נוכחות של פעילי "מנהיגות יהודית", וגם של פעילים מהאופוזיציה של מועצת גבעת זאב.

על שאירע בקלפי הגדולה ביותר בירושלים באיצטדיון טדי דיווח כתב ערוץ 7 חגי סרי. לדבריו, בשעה 10 היה נראה כי הבחירות יתחילו במועדן. המתפקדים החלו להגיע, וחברי ועדת הקלפי התכוננו לבואם והכינו את כל הדרוש לביצוע פעולות הבחירה. את הבחירות "פוצצו", לדבריו, קבוצת אנשים שהסתערה על הדלתות. בשעה 11 הם פרצו את הדלתות, סיפר סרי, וגרמו שם מהפיכה. בשעה 12 הגיע נציג ועדת הבחירות ואמר כי קבוצה מסוימת, בעלת אינטרסים, שביקשה להפר את מהלך הבחירות, נערכה מבעוד מועד לבצע את המהומות. לדבריו, הוא וחבריו התריעו על כך. לאחר המהומה התקבלה הודעה כי קלפי זו לא תפעל. לאחר סגירת הקלפי באיצטדיון טדי פרסמו ממטה נתניהו הודעה כי הם זועמים על הביטול.

אנשי נתניהו ואנשי תנועת "מנהיגות יהודית" האשימו את מחנה שרון בניסיון להטות את תוצאות הבחירות באמצעים ביורוקרטיים. הם גם מביעים פליאה על כך שלא היה סיפק להדפיס את טופסי ההצבעה לסניפים אחדים, כגון למטה בנימין, דבר שהביא לדחיית הבחירות שם ליום שלישי הבא.
ראש סיעת הליכוד ויו"ר הקואליציה ח"כ זאב בוים אמר לערוץ 7 כי הוא אינו סבור שיד מכוונת פגעה בבחירות, אלא שמדובר בכשלים לוגיסטיים, כלשונו.
