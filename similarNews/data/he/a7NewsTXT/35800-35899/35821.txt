

לפחות 11 מ 13 הערבים שנהרגו בחאן יונס היו מחבלים, אומרים בצה"ל, ומוסיפים: "והם לא היו קורבנות תמימים". מרביתם אף היו חמושים. שניים מן ההרוגים הם בני משפחתו של אחד המבוקשים.

כולם נפגעו מטיל שירה מסוק אל קבוצת המחבלים, כך עולה מדברי תת-אלוף זיו, מפקד אוגדת עזה, בתדרוך לכתבים. החמושים שלעברם שוגר הטיל תקפו את כוח צה"ל בירי, בהשלכת רימונים, בהנחת מטענים ובירי טילים נגד טנקים. לדברי זיו, מבחינת הפעילות החבלנית המצב בחאן יונס הוא בלתי נסבל, ולכן הוחלט לפעול שם בשכונת אמל, מעוז המחבלים.

"הערכנו שצפיפות האוכלוסין תגרום לכך שגם חפים מפשע עלולים להיפגע", הוסיף זיו.

ההחלטה להיכנס למקום זה התקבלה בעקבות ירי המרגמות הנמשך מצד הפלשתינים לעבר היישובים הישראליים באזור גוש קטיף.

סגן שר הביטחון ח"כ וייצמן שירי אמר כי מי שאשם בפעולת צה"ל בעזה הם המחבלים בעצמם, שהעמידו את ילדיהם כחומה. עם זאת ציין שירי כי הפעולה הייתה מוצלחת ומדויקת. על הפגיעה בחמושים הוסיף שירי: "ברגע שצה"ל נכנס לשם, נפתחה עליו אש מכל חלון ומכל פתח, ולכן לא הייתה לחיילינו ברירה אלא 'לעשות את העבודה'. אנשי חמאס המיליטנטים ביותר נמצאים שם. אם נגרם נזק לאזרחים חפים מפשע אני מצטער, אבל מה לעשות, זאת מלחמה!"

בתגובה לפעולה זו קרא רנטיסי, מבכירי תנועת החמאס, לנקום בישראל. בהודעה כתובה שפרסם הוא קרא לבצע פיגועי נקמה בישראלים, ולא לנהל אתה כל משא ומתן. רנטיסי ניצל את ההזדמנות לקרוא לערבים לפגוע בכל ציוני שעלה לישראל מרוסיה, מארה"ב או ממדינה אחרת, באשר, לטענתו, בבואם לארץ הם גוזלים את אדמת הפלשתינים.

את פעולת צה"ל בחאן יונס גינו גם כ 150 מפגינים אנשי שמאל קיצוני מ"גוש שלום", מ"שלום עכשיו", צעירי מר"ץ וסרבני שירות. הם ניצבו מול משרד הביטחון וקראו קריאות נגד שר הביטחון ונגד ראש הממשלה.
