

ראש הממשלה לשעבר, בנימין נתניהו, התייחס לשיבושים בהליך הבחירות לוועידה ולמועצת הסניפים בליכוד, בירושלים וב-9 מקומות נוספים ברחבי הארץ. "אני מצטער על השיבושים שמנעו מלמעלה מ-40 אלף איש לממש את זכות הבחירה שלהם", אמר.

נתניהו ציין, כי הוא עצמו לא מימש את זכות הבחירה שלו בצירי ועידת הליכוד ומועצת סניפי המפלגה, וזאת בשל השיבושים בעיר מגוריו ירושלים. יחד עם זאת אמר נתניהו, כי למרות שהוא מצר על השיבושים, הוא שמח שבליכוד יש יותר מ-300 אלף מתפקדים. נתניהו אמר, כי הליכוד היא המפלגה הגדולה ביותר במדינה וכי הדבר יסייע למפלגה לנצח בבחירות הבאות.
