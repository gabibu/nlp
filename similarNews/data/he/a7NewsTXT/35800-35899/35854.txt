

מחר תחובר לראשונה לרשת החשמל הארצית העיירה טובאס המהווה מוקד טרור ממנו יצאו עשרות מחבלים בהם גם האחראי על פיגוע התופת במירון, המחבלים שביצעו את הפיגועים בישובי הבקעה ועוד רבים אחרים.

בהודעתו של דובר החשמל הוא הוסיף וציין כי טובאס שבגזרת ג'נין תצורף יחד עם עוד 21 כפרים המצויים בסביבתה. הכפרים יחוברו בקו חשמל חדש שיעבור דרך בקעת הירדן. בכך יתאפשר חיבורם לחשמל של למעלה מ-80 אלף תושבי האזור, שעד היום לא חוברו לרשת החשמל הארצית.

הקמת הקו התאפשרה, לאחר שהושלמה ההזמנה של הלקוחות לחיבורם לרשת הארצית של חברת החשמל, ובעקבות שיתוף פעולה בין חברת החשמל מחוז ירושלים, יחידת תיאום פעולות הממשלה ביש"ע והגורמים הרלוונטיים ברש"פ.

הפרויקט החדש, שהושלם בימים אלה, כולל גם בניית רשת חשמל פנימית בישובים הפלשתינים וכן חדר חשמל ליד הכפר תייאסיר בעלות של כ-300 אלף דולר. השלמת העבודות הנוכחיות, בוצעה בליווי של גורמי התאום והקישור בג'נין, במטרה לאפשר את ביצוען התקין והמהיר.
