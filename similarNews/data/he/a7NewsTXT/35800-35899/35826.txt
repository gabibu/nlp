

גורמים בכירים במשרד המשפטים אומרים כי ישנו סיכוי נמוך שהמדינה תבקש מבית המשפט לגזור עונש מוות על חברי חוליית סילוואן. עם זאת, הם מאשרים שהשבוע יתנהל דיון בעניין, ובו ישתתפו היועץ המשפטי לממשלה אליקים רובינשטיין, ופרקליטת המדינה עדנה ארבל.

בבית המשפט המחוזי בירושלים נפתח השבוע משפטם של חברי חוליית סילוואן. כתב האישום מייחס להם פיגועים רצחניים, שבהם נהרגו 35 בני אדם, ו 210 נפצעו.

בני המשפחות השכולות נכחו בבית המשפט, הגיעו לפתח משרד המשפטים וביקשו לשוחח עם היועץ המשפטי ועם פרקליטת המדינה. אלה נענו לבקשה.

בפגישה תבעו המשפחות לגזור גזר דין מוות על אנשי החוליה. היועץ והפרקליטה השיבו, שבהיסטוריה של מדינת ישראל מעולם לא תבעה הפרקליטות גזר דין מוות, מלבד במשפטי הנאצים. אומנם נגזרו גזרי דין מוות בבתי דין צבאיים, אך אלה לא בוצעו. היועץ והפרקליטה התחייבו לדון בנושא, ולבחון את העניין.

מאיר אינדור, ראש מטה מותקפי הטרור, אמר לערוץ 7 כי בני משפחות נפגעי הטרור השתתפו בדיונים בבתי המשפט השופטים מחבלים. זאת, על פי חוק המאפשר לנפגע להיות נוכח בהליך המשפטי נגד מי שפגע בו. חשוב לנפגעי הטרור, אמר אינדור, לראות שהפוגע מקבל את עונשו, ולא הוא בלבד אלא גם אלו שמשתפים פעולה עמו. נפגעי הטרור יוצרים לחץ על בית המשפט לתבוע אחריות גם מאלו המסייעים לרוצחים, הוא מציין.

נוסף על כך ציין אינדור כי נוכחות בני המשפחות "מקלקלת" את ההצגה לסניגורים של מחבלים, כמו במשפטו של ברגותי. כל העולם, לדבריו, ראה את בריג'יט קסלר, הזועקת את השכול שלה בבית המשפט, ואת אורי ברוך, אב שכול, המוחה בבית המשפט על מות בתו בפיגוע שביצעו אנשי ברגותי. הוא הוסיף כי גם גורמי הסברה התחילו להבין את ערכה של נוכחות בני משפחות נפגעי הטרור במשפטים מסוג זה, והם אף הם מיידעים ביוזמתם את בני המשפחות על משפטים המתנהלים.
