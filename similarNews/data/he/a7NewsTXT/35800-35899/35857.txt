

שלשה מחבלים פתחו באש סמוך לשעה 11:45 בצהריים לעבר מכונית ישראלית שנעה על הציר המחבר את יישובי דרום הר חברון עם העיר חברון. המחבלים ירו מתוך מטע זיתים סמוך לצומת זיף בדיוק במקום בו נרצחו לפני כחודשיים בני משפחת דיקשטיין.

מירי המחבלים נפצע נהג הרכב באורח קשה והנוסע שישב לצידו נפצע באורח אנוש. כתוצאה מירי המחבלים איבד הנהג שליטה על רכבו והמכונית התהפכה לצד הדרך. בהתהפכות הרכב נפצעו שתי נוסעות נוספות באורח קל ובינוני.

כוחות הצלה ובטחון שהוזעקו למקום ביצעו טיפול ראשוני בפצועים ויימבו את מצבם. אמבולנסים מיישובי האיזור פינו את הפצועים לבתי החולים הדסה עין כרם בירושלים וסורוקה בבאר שבע. הפצועים הם קבלן שעבד באותו איזור של הפיגוע, הפצוע השני הוא אחד מעובדיו בעוד שהפצועות הנוספות נסעו ברכבו של הקבלן ככל הנראה כטרמפ.

בצה"ל מעריכים כי החולייה האחראית לפיגוע היא אותה חולייה האחראית לרצח בני משפחת דיקשטיין והחייל אלעזר לייבוביץ'. כוחות צה"ל עקרו את מטע הזיתים ממנו בוצע הירי ופתחו בסריקות בעיירה יאטה. גורמים פלשתינים מדווחים כי כוחות רבים של צה"ל ממשיכים גם בשעות אלה לערוך סריקות וחיפושים בכל השכונות של העיירה בעוד שמסוק של צה"ל חג בשמי הכפר.
