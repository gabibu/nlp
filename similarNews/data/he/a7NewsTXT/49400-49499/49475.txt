

הביזה במוזיאון הלאומי בבגדאד הוא פרי עבודתו של הפשע המאורגן המתמחה במכירת חפצי אומנות בשוק השחור העולמי המשגשג, כך העריך מנהל המוזיאון האיסלאמי בברלין, קלאוס-פיטר הסה, בראיון לסוכנות הידיעות הגרמנית ד.פ.א.

הסה שלל את ההשערות הרווחות ולפיהן תושבים עניים חסרי כל ידע באומנות הם שערכו את מסעות הביזה מהמוזיאון. "האנשים שביצעו את הביזה ידעו היטב היכן נמצאים פריטי האומנות שערכם לא יסולא בפז. הבוזזים חיפשו אחר פריטים מסויימים, והתעלמו מפריטים אחרים שלא נלקחו. נראה כי הם נכנסו למוזיאון ובידיהם רשימה מסודרת ושרטוט של מבנה המוזיאון. הם ידעו היטב מה הם גונבים".

"מדובר במקצוענים שפרצו לכספות ולחדרי כספות. אחר-כך הם ביצעו כמה מעשי ואנדליזם כדי שזה יראה כאילו מדובר בביזה אקראית של חובבנים, אך למעשה מדובר במשימה שביצעו מקצוענים".

הסה הביע זעזוע מכך שהכוחות האמריקנים לא עשו דבר וחצי דבר כדי למנוע את מעשי הביזה, חמרות שקיבלו התרעות רבות מגורמים רבים בכל רחבי העולם. "כעת נותר לבדוק האם 'מאפיית האומנות' שמה ידה גם על אתרים ארכיאולוגים בעיראק שערכם רב. שאם כך, יהיה זה אסון של ממש לאנושות", אמר
