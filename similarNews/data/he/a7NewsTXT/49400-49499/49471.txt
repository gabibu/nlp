

סמל ליאור זיו , בן 19 מחולון, צלם ביחידת ההסרטה של דובר צה"ל נהרג במהלך פעילות צה"ל במרחב העיר רפיח, שבדרום רצועת עזה. שלשה חיילים נפצעו אחד במצב קשה ושניים נוספים במצב בינוני וקל.

סמל ליאור זיו הי"ד בן ה- 19 מחולון שנהרג הלילה בפעילות צה"ל ברפיח, הובא ביום א' אחה"צ למנוחות בחלקה הצבאית של בית העלמין בחולון.

סמל ליאור זיו אהב מאוד לצלם. ליאור למד במגמת אומנות בתיכון "אילון" בחולון ובחר במסלול הצילום.

חבריו ללימודים סיפרו שלפני הגיוס, הכין ליאור אלבום תמונות למזכרת, בו צילם את כל החברים.

ליאור ששירת שנה בצבא, התגייס ליחידת הצילום וההסרטה, במסגרתה תיעד את פעילות הצבא לרבות פעילות מבצעית כזו שהיתה בשבת ברפיח, פעילות ממנה לא שב. ליאור לא סיפר לאמו, מרים, על הפעולות המבצעיות בהן השתתף ובשעות בהן היה הלילה ברפיח, היתה בטוחה האם שליאור נמצא, כרגיל, במשרד בתל אביב.

אחת מידידותיו סיפרה שביום חמישי האחרון יצא ליאור הביתה בפעם האחרונה והתבדח איתה ש"הוא לא רוצה להיות בן 20" - יום הולדת שהיה אמור לחגוג בעוד כשלושה חודשים.

ידידה של ליאור סיפרה עליו שהיה "הילד הכי שמח בעולם", מלא אנרגיה וחיוניות. כשהיה בבית הספר נהג לשנות מדי פעם את צבעי השיער. מלבד הצילום אהב ליאור לתופף במערכת התופים שלו ולהתכתב באינטרנט עם חברים.

ליאור הניח אחריו זוג הורים, דוד, מנכ"ל היקב בראשון לציון ומרים מורה במקצועה, אחות בת 24 ואח צעיר בן 13.

מפקד אוגדת עזה תת אלוף גדי שמני אמר כי צלם דו"צ, סמל ליאור זיו, נהרג כאשר תיעד פעילות צה"ל לחשיפת מנהרות.

לדברי מפקד האוגדה, מנהרות הברחת הנשק משמשות עורק חיים חשוב מאוד לטרור הפלשתיני. בשנת 2002 נמצאו עשרות מנהרות שדרכם מבריחים אמצעי לחימה לרפיח, לרצועת עזה, ליהודה ושומרון ולתחומי הקו הירוק.

עוד אמר, כי ליאור זיו נהרג במהלך פעולה ברפיח לאיתור מנהרות, הוא נפגע בזמן מעבר מבית לבית. במהלך ניסיון החילוץ שלו נפגעו חובש מ"גבעתי" באורח קשה, לוחם נוסף מ"גבעתי" ומתעד של דו"צ.

המחבל השליך רימונים, פתח באש מטווח קצר, וחוסל ע"י הכוח.

תא"ל שמני הסביר, כי "המתעדים מגיעים עם מוטיבציה גבוהה מאוד, מוכנים ורוצים להשתתף במבצעים המסוכנים ביותר ולהיכנס למקומות המסוכנים ביותר. הם מבינים את החשיבות התקשורתית של תיעוד הפעילות. בכל מבצע מכניסים צוות תיעוד של דובר צה"ל. אנו מקדישים חשיבות רבה לכל החזית ההסברתית".

מפקד האוגדה אמר גם שצה"ל עושה מאמץ לצמצום ירי טילי ה"קאסם". לאיום ה"קאסם" ישנו דרכים רבות לטיפול ואנו מקווים שבעתיד נצליח לצמצם באופן ניכר את ירי טילי ה"קאסם".


במהלך הפעילות, הרסו כוחות צה"ל את ביתו של מחמוד אבו שמאללה, ראש החמאס ברפיח.

במהלך הסריקות, טרם הריסת הבית, נמצאו בבית אפוד ובו רימון, כדורי רובה סער מסוג קלצ'ניקוב ותחמושת מאולתרת.

אבו שמאללה מעורב בסחר באמצעי לחימה ביניהם רימונים ורובים ועומד בראש ההתארגנות להברחת אמצעי לחימה. אבו שמאללה אחראי על פיגוע ירי בגבול ישראל מצרים ב-19.7.1994 בו נהרג סגן גל עובדיה ז"ל. אבו שמאללה נעצר על ידי המודיעין הכללי ועם שיחרורו גויס למשטרה האזרחית. במקביל לעבודתו במשטרה, המשיך בפעילותו החבלנית בארגון החמאס. בספטמבר 1997 היה מעורב בירי לעבר תצפית צה"ל ברפיח. הוא נעצר ע"י הרשות ועם שיחרורו חידש את פעילותו החבלנית במסגרת ארגון החמאס.

אבו שמאללה הינו חלק מחוליית חמאס הפועלת מאיזור רפיח לביצוע פעילות חבלנית כנגד אזרחי מדינת ישראל וחיילי צה"ל, הכוללת הטמנת מטענים, ירי פצצות מרגמה ופיגוע ירי.

עוד צויין כי במהלך הפעילות נתקלו הכוחות בהתנגדות עזה שכללה הפעלת מטענים, ירי טילי נט, השלכת רימונים, ואש מאסיבית לעבר הכוחות. חיילי צה"ל השיבו באש מדוייקת לעבר מקורות הירי וזיהו פגיעה במספר חמושים. עם סיום הפעילות יצאו הכוחות ממרחב העיר רפיח בה פעלו.
