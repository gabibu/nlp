

אזרח ושני חיילים נפצעו בפיגוע ירי באזור התעשיה של היישוב שקד שבצפון הר שומרון. המחבל התוקף חוסל על ידי כוחותינו לאחר מרדף.

אזרח ושני חיילי צה"ל נפצעו במוצאי שבת בפיגוע ירי באזור התעשיה של היישוב שקד שבצפון הר שומרון. זמן קצר לאחר הפיגוע נמסר מהצלה יו"ש כי כוחות צה"ל חיסלו את המחבל התוקף.

המחבל הגיע בסביבות השעה 10 בלילה לאזור התעשיה שחק ליד הישוב שקד, פתח באש לעבר מאבטח בסיור רכוב ופצע אותו באורח בינוני. כוחות צה"ל הוזעקו למקום ובחילופי האש שניהלו עם המחבל נפצעו החיילים. לאחר מרדף של כוחותינו אחרי המחבל, הוא חוסל.

הפצועים הועברו באמבולנסים של מד"א לביה"ח הלל יפה בחדרה.

תושבי רפיח טוענים כי כוחות גדולים של צה"ל נכנסו למחנה פליטים ברפיח. לטענתם מסוקי קרב חגים מעל האזור.

בשבת בצהריים ירו מחבלים טיל נגד טנקים לעבר כוח צה"ל סמוך לגדר המערכת בצפון חבל עזה. לא היו נפגעים. אש נפתחה מוקדם יותר לעבר מוצב צה"ל בגבול ישראל-מצרים. לא היו נפגעים.

במהלך השבת והחג עצרו כוחותינו מחבלים מתאבדים ואת משלחיהם.

בשכם נלכדה ראידה ג'דאללה מפעילת מחבלות מתאבדות שעמדה לצאת לפיגוע התאבדות בתוך ישראל הקטנה.

בשכונת רפידייה בשכם עצרו כוחותינו את פאדה אל-חית שעמדה לבצע פיגוע התאבדות. בכפר פרעה, צפונית לשכם, עצר כוח צה"ל את יוסיב פחאמאווי, מחבל חמאס שגייס והפעיל מחבלים מתאבדים.

מזרחית לבית לחם נעצר ג'יהאד חאלילה, מחבל שהתכוון לבצע פיגוע התאבדות.

בטול-כרם חשפו כוחותינו במהלך החג מזוודת נפץ, שיועדה לשמש לפיגוע התאבדות. כן הסגיר עצמו עמר מאברוק המחבל המתאבד מארגון הג'יהאד, שאמור היה להתפוצץ עם המזוודה.

גם חברי החולייה שאמורים היו להפעילו ולסייע לו בדרכו לתוך ישראל הקטנה, נלכדו. את הפיגוע תכנן מאברוק לבצע בערב פסח.

מזוודת הנפץ נתפסה מתחת לגל אבנים בתוך מערה, צפונית-מזרחית לעיר. המזוודה הכילה חומר נפץ תיקני מסוג ניטרו גליצרין וכמות גדולה של ברגים ומסמרים.

המזוודה עצמה נתפסה לאחר שביום חמישי לכדו כוחות צה"ל את חוליית מפעיליו של המחבל. ביניהם מחבלת, אם לשישה ילדים, שתפקידה היה להחדיר לתוך ישראל הקטנה את מזוודת הנפץ ולהביאה לידי המחבל.
