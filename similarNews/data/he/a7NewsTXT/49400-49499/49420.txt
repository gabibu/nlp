

ישראל הציגה לארה"ב שורה של מחוות בהן נסיגה הדרגתית של צה"ל מערי הרש"פ, שרון יפגש עם אבו מאזן לאחר כניסתו לתפקיד ושר החוץ האמריקני פאוול יבקר באזור. ערפאת ואבו מאזן סיכמו על הרכב ההנהגה החדשה שתוצג ככל הנראה ביום ראשון.

רשימת המחוות שתוכננה באגף התכנון של המטכ"ל וגופים בטחוניים נוספים הוצגה לארה"ב במפגש שהתקיים בתחילת השבוע בין מנהל לשכת רה"מ דב וויסגלס לבכירים בממשל האמריקני.

על פי המחוות יסוג צה"ל בהדרגה מערי הרש"פ החל מאזור צפון רצועת עזה שם יש לרש"פ אחיזה טובה יותר מאשר ביו"ש.

הצעד הראשון יכלול ככל הנראה הסרת הכתרים והפסקת ביתור רצועת עזה ובמקביל הפחתה של הנוכחות והפעילות הצבאית של צה"ל.

כמו כן אמור צה"ל להמעיט ככל שניתן בכניסה למרכזי הערים ולהתיר כניסת ראשי המחבלים וסוחרים.

הנסיגה המדורגת תהיה במקביל להפגנת יכולתו של אבו מאזן לתפוס אחריות מלאה באזורים הנמסרים לידיו ולהילחם בטרור.

מחווה נוספת נוגעת להעברה מהירה יותר של כספי המיסים לרש"פ. כמו כן נשקלת האפשרות לשחרור מחבלים, אך בשלב הזה לא כאלה הנחשבים לבעלי "דם על הידיים".

ערפאת ואבו מאזן סיכמו ביניהם את הרכב ההנהגה החדשה של הרש"פ. שאלת מינויו של דחלאן עדיין נותרה במחלוקת.

ערפאת נפגש אמש עם אבו מאזן ובשיחה שהתקיימה ביניהם הצליחו השניים להגיע לסיכומים בכל הנושאים שנותרו במחלוקת למעט שאלת התפקיד שיוענק למוחמד דחלאן בהנהגה הרש"פית.

בין ההסכמות שהושגו : מינויו של יאסר עבד רבו לשר ממונה על המו"מ עם ישראל. סאיב עריקאת ימונה לשר לעניני תקשורת או תיירות. עבד רבו ועריקאת הם מנאמני ערפאת שלחץ להעניק להם תפקידים למרות שאבו מאזן לא היה מעונין בכך.

חיכמת זייד, אותו ביקש אבו מאזן למנות כאחראי על החקלאות, נדחה בשל התנגדות ערפאת.

הוועדה המרכזית של תנועת הפתח' אמורה להתכנס עוד הלילה. יתכן והנהגת הרש"פ בראשות אבו מאזן תוצג בעוד ימים אחדים.

סאיב עריקאת הביע תקווה כי אבו מאזן יציג את ההנהגה החדשה לאחר שיושרו ההדורים בעניין הרכבתה בינו לבין יאסר ערפאת.

יחד עם זאת מציינת סוכנות עתי"ם כי גורמים אחרים ברשות סבורים שערפאת יטרפד את אישור ההנהגה במועצה המחוקקת, בה יש לו עדיין כוח רב.

מקורות ברש"פ מסרו לעתי"ם כי חילוקי הדעות בין ערפאת ואבו מאזן נובעים ממשבר אמון בין השניים. ערפאת סבור כי אבו מאזן עלול לשתף פעולה עם ארה"ב וישראל כדי לתפוס את השליטה על הרש"פ.

לדברי המקורות ברש"פ אמר ערפאת לאבו מאזן לאחרונה כי אין לו בעיה עם הצגת ההנהגה בפני חברי המועצה המחוקקת אולם אבו מאזן מעריך כי חברי ההנהגה החדשה בראשותו לא תקבל את אישור המועצה המחוקקת בשל הכוח שיש לערפאת בין חברי המועצה.

נמנע פיגוע בחג הפסח

בעוד ישראל חוזרת למדיניות המחוות כלפי מחבלי הרש"פ, ממשיכים ארגוני הטרור בנסיונותיהם להוציא לפעול פיגועים רצחניים נגד יהודים ברחבי בארץ. היום, עם חשיפת מזוודת נפץ, סיכלו כוחות הביטחון פיגוע התאבדות שהיה אמור להתבצע במהלך חג הפסח.

כוח צה"ל חשף היום בצהרים, צפונית מזרחית לטול כרם, מזוודת נפץ שנועדה לשמש לפיגוע התאבדות במשך ימי חול המועד.

המזוודה, שהכילה חומר נפץ תקני מסוג ניטרו גליצרין וכמות גדולה של ברגים ומסמרים, הוסתרה תחת גל אבנים בתוך מערה.

לדברי צה"ל, 3 חברי החוליה שתכננו את פיגוע ההתאבדות הם מעון אבו סאלם, פורסן חליפה ואמין ע'נאיים, השייכים לג'יהאד האיסלמי. הם נעצרו אתמול ע"י כוח צה"ל. אותו יום נעצרה גם ערביה, שעל
פי החשד היתה אמורה להבריח את המזוודה לתחומי "ישראל הקטנה".

מזוודת הנפץ פוצצה על ידי חבלנים של משטרת הגבולות, מבלי שנגרם כל פגע.
