

4 שוטרי מג"ב נעצרו בחשד להריגת ערבי בחברון. מעצרם התבצע עפ"י מימצאי חקירת ארגון השמאל הקיצוני "בצל"ם", שהעביר את מימצאיו למח"ש.

בית משפט השלום בירושלים האריך ביום שישי את מעצרם של ארבעה שוטרי משמר הגבול שעפ"י החשד הרגו בדצמבר 02 את עימראן אבו חמדיה, בן 18 מחברון.

מעצרם של הארבעה שחר בוטובוקה, דניס אלחזוב, באסם וואהבי וינאי ללזה, הוארך בשבוע ימים.

החקירה של המחלקה לחקירות שוטרים נפתחה לאחר שארגון השמאל הקיצוני "בצלם" העביר את מימצאי החקירה העצמאית שערך, אל מח"ש. החקירה נפתחה בעקבות טענותיה של משפחת ההרוג מחברון כי שוטרי משמר הגבול הם שהרגו את אבו חמדיה.

ממח"ש נמסר לתקשורת כי החקירה נפתחה בעקבות תלונת משפחתו של ההרוג, על כך ששוטרי מג"ב באו ולקחו את בנם ולאחר זמן קצר נמצאה גופתו בשביל באזור התעשיה של חברון, כשעליה סימני צמיגים של ג'יפ מג"ב. מח"ש פתחו בחקירה כשהם נעזרים במימצאים של "בצל"ם" .

התחקיר של "בצלם" העלה לטענתם כי ב-30 בדצמבר 2002, בשעה 8 בערב, עצר ג'יפ של משמר הגבול ליד אבו חמדיה, שהיה מחוץ לביתו בחברון עם חבריו.

על פי טענות הנוכחים ל"בצלם", הארבעה העלו את אבו חמדיה לרכבם ועזבו את המקום. "כמה מחבריו של אבו חמדיה פנו לכיוון אזור התעשיה של חברון, הידוע כמקום בו נוהגים שוטרי מג"ב להכות תושבים", ממשיכה הודעת "בצל"ם".

"כארבעים דקות לאחר שנלקח אבו חמדיה על ידי השוטרים, מצאו חבריו את גופתו מוטלת באזור התעשיה, לצד הכביש", נמסר בהודעת הארגון המוסיף כי עוד באותו ערב החל בתחקיר מקיף של ההתרחשויות בהן נהרג אבו חמדיה.

עוד העלה התחקיר לטענת "בצלם", כי אותו ערב הוכו בחברון שני ערבים נוספים בידי שוטרי מג"ב, שגרמו להם חבלות קשות.

בצל"ם מסרו כי "כבר לאחר גביית העדויות הראשוניות פנה 'בצלם' למחלקה לחקירות שוטרים ודרש לפתוח בחקירה. 'בצלם' סייע למח"ש באיתור העדים והגעתם למסירת עדויות לחוקרי מח"ש.

'בצלם' ואירגון זכויות האדם הפלשתיני 'אל-חאק' השיגו את הסכמת משפחתו של אבו חמדיה להוצאת הגופה מקברה", מסר האירגון.

ממח"ש נמסר כי בחקירה הסתייעה במשפחה שהסכימה להוציא את בנה מהקבר לצורך נתיחה שלאחר המוות. בנתיחה לדברי 'בצלם' השתתף הפתולוג הדני ד"ר יורגן תומסן.

מ'בצלם' נמסר עוד כי בנתיחה נמצא כי אבו חמדיה הוכה לפני מותו מכות קשות.

חוקרי מח"ש טענו בבית המשפט, כי הוא נהרג בעת שהושלך מג'יפ מג"ב בשעת הנסיעה, וכי נאספו ראיות הקושרות לכאורה את ארבעת החשודים למעשה הריגתו של אבו חמדיה.

נציג המחלקה לחקירות שוטרים טען בבית המשפט, כי על פי הערכות מח"ש המניע למעשה הוא רצונם של החשודים לנקום את הפיגוע שהיה זמן קצר לפני כן ב"ציר המתפללים" בחברון, בו נהרגו 12 חיילי צה"ל ואזרחים.

הוא ביקש מבית המשפט להאריך את מעצרם של הארבעה ב-12 יום.

שופטת השלום בירושלים בלהה כהנא קבעה כי החשדות כלפיהם סבירים והאריכה את מעצרם בשבוע.

הארבעה מכחישים את כל המיוחס להם.
