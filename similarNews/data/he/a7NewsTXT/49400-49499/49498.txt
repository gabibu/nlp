

התנועה להגינות שלטונית עתרה לבג"צ נגד נשיא בית המשפט העליון, בטענה על אי קיום החוק בדבר מינויו של נציב תלונות הציבור על שופטים, דיינים וקאדים. כך מדווח אתר NFC. את העתירה הגישו יו"ר העמותה להגינות שלטונית מרדכי איזנברג ועו"ד מרדכי ציבין.

בעתירתה טוענת התנועה כי נוסף על אי עמידה במועד הקצוב שנקבע בחוק למינוי הנציב לא הותקנו תקנות בדבר הדרך לפנות לנציב התלונות ומהן סמכויותיו.

בג"צ קבע כי אכן מופרות הוראות החוק הקובעות מועד קצוב למינוי הנציב עד 120 יום מפרסום החוק והתקנת תקנות עד 90 יום מפרסום החוק - מועדים אשר חלפו לפני למעלה מארבעה חודשים.

לטענת העותרים בית המשפט לא צריך להשלים עם אי קיום הוראות החוק על-ידי העומדים בראש מערכת שלטון החוק מן הרשות השופטת ומן הרשות המבצעת.
נוסף על כך הם טוענים כי תשובת שר המשפטים, שיתקין את התקנות לאחר מינויו של הנציב ובהתייעצות עימו, עומדות בניגוד להוראות החוק אשר נקב במועדים להתקנת התקנות.

השופט מישאל חשין קבע כי עתירה זו תידון בפני הרכב של שלושה שופטים. בכוונת העותרים להגיש בקשה לקיומו של דיון דחוף על-מנת למנוע מצב שקביעת המועד לדיון למעשה תייתר את העתירה ותיתן זמן רב נוסף למשיבים.
