

צייד הנאצים שמעון ויזנטל אמר כי בקרוב יסגור את תיקיו, אחרי יותר מ-50 שנה, משום שעבודתו לעקוב אחרי מבצעי השואה הושלמה.

"גיליתי את הרוצחים ההמוניים שחיפשתי והארכתי חיים יותר מכולם. אם יש אחדים שאותם לא חיפשתי, הם כעת זקנים מדי וחולים מדי מכדי לעמוד למשפט. עבודתי הסתיימה", אמר ויזנטל בן ה-94 בראיון לשבועון האוסטרי "פורמט".

"קשה לגרום לציבור להבין את פשעיהם של האנשים האלה", אמר ויזנטל בראיון העומד להתפרסם ביום שישי. "אני עדיין צריך להתעמת עם אנשים וקבוצות הטוענים כי השואה לא אירעה מעולם".

ויזנטל הוציא עשרות שנים במעקב אחר יותר מאלף פושעי מלחמה נאצים, שהיו אחראים לרצח היהודים במלחמת העולם השניה. הוא נולד ב-1908 למשפחה יהודית אמידה בעיר בוצ'אץ' השוכנת כיום באוקראינה, ועם התבגרו עבר לפראג ולמד אדריכלות. לימודיו הופסקו על ידי מלחמת העולם השניה, שברובה שהה במחנות עבודה וריכוז. עם שחרורו נסע לנירנברג ועיין ביותר מ-110,000 כרכי מיסמכים בחיפוש אחר ראיות המובילות לפושעים נאצים.

ויזנטל עבד בתחילה באגף לחקר פושעי מלחמה בצבא האמריקני, ולאחר מכן, הקים את "המרכז לתיעוד ההסטוריה היהודית" בלינץ שאותו העביר לאחר מכן לוינה.

"מרכז שמעון ויזנטל", ארגון לשמירה על זכויות היהודים, הוקם בלוס אנג'לס ב-1977 ונקרא על שמו לציון מפעל חייו.
