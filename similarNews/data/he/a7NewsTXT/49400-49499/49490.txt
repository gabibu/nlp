

כוח של חטיבת גבעתי פעל הלילה במחנה הפליטים של רפיח. מטרת הפעולה היא לכידת מבוקשים ופיצוץ מנהרות המשמשות להברחת כלי נשק ממצרים. כך מדווח כתבנו קובי פינקלר.

באחת הסריקות נתגלתה מנהרה באורך של כ - 30 מטרים. היא פוצצה על ידי חבלנים של הכוח. הכוח הרגלי היה מלווה בעשרות טנקים ומסוקי קרב של חיל האוויר. בשעה שחיילי הכוח היו בדרכם לבצע מעצר של אחד המבוקשים נפתחה לעברם אש מאחד הבתים. מהאש נהרג ליאור זיו הי"ד.

כתבנו משה פריאל מוסיף כי מפקד אוגדת עזה תת אלוף גדי שמני אמר במהלך בתדריך שנערך בצהרים במעבר כיסופים כי המנהרות להברחת נשק משמשות כעורק ראשי של הערבים להמשך הפעילות של הטרור. הוא הוסיף כי בשנת 02 נחשפו עשרות מנהרות להברחת נשק באזור.
