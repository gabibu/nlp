

נשיא מצרים חוסני מובארק יוצא בצהריים את קהיר בדרכו לדמשק, שם יוועד עם נשיא סוריה באשר אל-אסד וידון עמו בהתפתחויות באזור, בעידן שלאחר סדאם בעיראק. הוא גם ידון עימו ביחסים המתוחים בין דמשק ובין וושינגטון.

כתבי סוכנויות הידיעות הזרות דיווחו כי אל מובארק מתלווים שרים בכירים בממשלת מצרים ויועצים קרובים.

מדובר בביקור בזק ובלתי מתוכנן.

מקור דיפלומטי בדמשק, שביקש להישאר שבעילום שם, מסר כי "הנושא העיקרי שידון בפגישה הוא המצב המתוח בין סוריה ובין ארה"ב, אך שני האישים צפויים לדון גם בנושא עיראק וגם ביחסים הדו-צדדים".

בעולם הערבי חוששים כי סוריה עלולה להיות היעד הבא למתקפה אמריקנית צבאית. ארה"ב האשימה את סוריה כי היא מעניקה מקלט לבכירי המשטר העירקי המודח ומפתחת נשק כימי.
