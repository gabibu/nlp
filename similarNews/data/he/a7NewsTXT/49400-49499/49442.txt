

ח"כ שמעון פרס מאדריכלי הסכמי אוסלו קורא לממשלה להודיע כי היא מקבלת באופן פורמלי את "מפת הדרכים" המובילה להקמת מדינה פלשתינית על אדמת יש"ע עד שנת 05'. פרס אמר את הדברים במפגש שקיים עם חברי קונגרס אמריקנים המבקרים בישראל.

ח"כ שמעון פרס קרא לממשלה לקבל באופן פורמלי, בהקדם ובמלואה, את היוזמה המדיני האמריקנית המתבססת על מפת הדרכים, ולפתוח במשא ומתן עם מנהיגי הרש"פ.

כתב עתי"ם מוסר, שבפגישה שהתקיימה היום (ו') עם חברי קונגרס אמריקנים המבקרים בישראל, אמר פרס כי היוזמה האמריקנית היא בעיתוי המתאים והנכון.

"אין לי ספק כי לצד חזון בוש על שתי מדינות, אין לארה"ב שום כוונה לזנוח את מחוייבותה לבטחון ישראל ואין בכוונתה לכפות הסדר על ישראל", אמר פרס, וזאת נוכח חששות בקרב גורמים פוליטיים בימין הישראלי, מפני יישום מפת הדרכים שלדעתם ממשיכה את תהליך אוסלו.

בתוך כך מגבירים מדינות אירופה את מאמציהן לקדם את תוכנית הקוורטט "מפת הדרכים". ראש ממשלת ספרד חוסה מריה אסנר, בן בריתה של ארה"ב, שוחח ביום חמישי בערב על תוכנית מפת הדרכים עם יאסר ערפאת ועם נשיא מצרים חוסני מובארק.

דוברו של אסנר אמר היום (ו') כי הוא שוחח בטלפון עם שני מנהיגים ערביים ביום חמישי בערב, בעקבות שיחה בת 45 דקות שניהל עם נשיא ארה"ב ג'ורג' בוש.

"מפת הדרכים" שורטטה בידי הקוורטט המורכב ע"י ארה"ב, האו"ם, רוסיה והאיחוד האירופי, קוראת להקמת מדינה פלשתינית בשנת 2005.

בעידודם של אסנר וראש ממשלת בריטניה טוני בלייר, חידש בוש את הקדימות שנתן לישוב העימות בין ישראל לבין ערביי האזור.
