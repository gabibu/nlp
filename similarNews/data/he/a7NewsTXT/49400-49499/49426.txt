

גופות זוג נשוי בשנות השישים לחייהם נמצאו הבוקר במושב שדי תרומות סמוך לבית שאן.

מדובר בזוג מגדלי פרחים ששמו קץ לחייהם .זהו המקרה הרביעי בחודשים האחרונים של מגדלי פרחים שנקלעו לחובות כבדים והתאבדו. הגבר והאשה, התאבדו בירי מאקדח במוצאי החג בלילה בדירתם במושב שדי תרומות, כך סבורה המשטרה.

גופותיהם הועברו לנתיחה במכון לרפואה משפטית באבו כביר.

לזוג שישה ילדים. אחד הבנים, הגר סמוך לבית הוריו, שמע רעשים מכיוון בית הוריו, בשעת לילה מאוחרת, הוא נכנס לבית ומצא את הוריו שרועים בשלוליות דם.

תחילה סברה המשטרה שהמדובר ברצח, אולם לאחר חקירה ובדיקת זירת האירוע, הוברר שהמעשה תוכנן מראש על ידם. וזאת ככל הנראה בשל הקשיים הכלכליים אליהם נקלעו באחרונה. האיש, שעסק בגידול פרחים בחממות, נאלץ להפסיק לעבוד והחובות התרבו ובשבוע שעבר באו המעקלים והחרימו את הרכב הפרטי של בני הזוג ולטענת הבן, "זה מה ששבר אותם".

המושב שדי תרומות שוכן כ-6 ק"מ דרומית לבית שאן, למרגלות הגלבוע.
