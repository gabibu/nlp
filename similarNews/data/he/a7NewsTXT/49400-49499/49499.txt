

מפקד אוגדת עזה תא"ל גדי שמני אמר במהלך תדרוך לכתבים כי צלם דו"צ, סמל ליאור זיו, נהרג כאשר תיעד פעילות צה"ל לחשיפת מנהרות. תא"ל שמני ציין שבמהלך הפעולה ברפיח היתה לחימה אינטנסיבית ועזה.
לדברי שמני מנהרות הברחת הנשק משמשות עורק חיים חשוב מאוד לטרור הערבי.

שמני ציין כי ליאור זיו שנהרג במהלך הפעולה נפגע בזמן מעבר מבית לבית. במהלך ניסיון החילוץ שלו נפגעו חובש מ"גבעתי" באורח קשה, לוחם נוסף מ"גבעתי" ומתעד של דו"צ. המחבל השליך רימונים, פתח באש מטווח קצר, וחוסל ע"י הכוח.

"המתעדים מגיעים עם מוטיבציה גבוהה מאוד, מוכנים ורוצים להשתתף במבצעים המסוכנים ביותר ולהיכנס למקומות המסוכנים ביותר. הם מבינים את החשיבות התקשורתית של תיעוד הפעילות. בכל מבצע מכניסים צוות תיעוד של דובר צה"ל. אנו מקדישים חשיבות רבה לכל החזית ההסברתית", דברי שמני.

שמני הוסיף כי צה"ל עושה מאמץ לצמצום ירי טילי ה"קאסם". לאיום ה"קאסם" ישנן דרכים רבות לטיפול ואנו מקווים שבעתיד נצליח לצמצם באופן ניכר את ירי טילי ה"קאסם".
