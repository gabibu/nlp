

הטלוויזיה והרדיו העיראקיים שבו לשדר, אך רוב שידוריהם מתמקדים במתיחת ביקורת חריפה על המשטר של סדאם חוסיין, והם משובצים בגידופים חריפים נגד בכירי המשטר שנפל. כך מסרה התחנה הלוויינית אל-ג'אזירה.

הטלוויזיה והרדיו העיראקיים שבו לשדר, אך רוב שידוריהם מתמקדים במתיחת ביקורת חריפה על המשטר של סדאם חוסיין, והם משובצים בגידופים חריפים נגד בכירי המשטר שנפל. כך מסרה התחנה הלוויינית אל-ג'אזירה.

כתב אל ג'אוזירה בבגדד מסר, שככל הנראה השידורים מועברים בסיוע מטוס אמריקני, המפעיל את שתי התחנות הללו. זאת, כדי לאפשר את השידורים ברחבי המדינה, כדי להציג בפני עיראקים את נזקי משטרו של סדאם חוסיין.

עוד מסר הכתב, כי בפגישה שהתקיימה בין ראשי חמולות ושבטים בדואים באחד מבתי המלון בבגדד סוכם, שמוחמד זובייבי יעמוד בראש מועצת החכמים "מאג'לס אל שורא" עד שיתקיימו בחירות ותקום הנהגה לעיראק.

עוד דווח במשדר, שלשכונות רבות בבגדד חזר זרם החשמל והחיים שבים בהדרגתיות למסלולם. בעיר בצרה נענו רבים מהתושבים בעיר לקריאת אנשי הדת בעיר והחזירו את שלל הביזה שבזזו עם כניסת האמריקנים. מדובר, לפי התמונות ששודרו בתחנה, בעיקר בפריטי ריהוט.

התחנה מסרה, שהאמריקנים מתכוונים לשגר יחידות מהאפ.ביי.איי., בעיקר לבגדד, כדי לנסות להחזיר את אוצרות העתיקות בעלי הערך, שנבזזו בעת המלחמה מהמוזיאונים.

מרטין סאליבן, יו"ר "הוועדה הנשיאותית המייעצת לענייני תרבות" של הנשיא בוש, התפטר במחאה על ביזת מוזיאון בגדד, כך מסר מקור בוועדה.

"מרטין סאליבן התפטר ואיתו גרי וייקן, חבר נוסף בוועדה, ועוד חברים שוקלים להגיש את התפטרותם", אמר מקור המקורב לוועדה שביקש להשאר בעילום שם.

תפקידה של וועדה זו הוא לייעץ לנשיא בוש בתחום המדיניות והיוזמות התרבותיות. היא מורכבת ממומחים ואנשי מקצוע מתחומי האמנות השונים, וחברים בה 11 אנשים המתמנים לתקופה של 3 שנים. שניים מייצגים את המוזיאונים, שניים הם מומחים לארכיאולוגיה ואתנולוגיה, שלושה הינם מומחים ליצירות אמנות וארבעה מתמנים בה על תקן של מומחים מיוחדים.

מרטין סאליבן הוא נשיא "האגודה ההסטורית על שם סנט מרי", מוזיאון המוקדש לאחת המושבות הבריטיות הראשונות בארה"ב, והשוכן במרילנד. גרי וייקן הוא מנהל מוזיאון וולטרס שבבולטימור.

המוזיאון הלאומי בבגדד נבזז בשבוע שעבר מייד לאחר כניסת החיילים האמריקנים לבגדד, בלא שאיש מהם הגן עליו ועל יצירות האמנות שבו, שהן מהחשובות ביותר בעולם בכל הנוגע להיסטוריה של הציביליזציה בארם נהריים - שומר, אשור ובבל.

שר ההגנה האמריקני דונלד ראמספלד הביע ביום שלישי צער על ביזת המוזיאון.
