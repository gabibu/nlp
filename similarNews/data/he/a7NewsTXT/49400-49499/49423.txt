

כוחות הצבא האמריקני, המחפשים אישים מממשלתו של סדאם חוסיין, תפסו בבגדד את אחיו למחצה של סדאם חוסיין שהיה ראש המודיעין העיראקי.

כוחות הצבא האמריקני, המחפשים אישים מממשלתו של סדאם חוסיין, תפסו בבגדד את אחיו למחצה של סדאם חוסיין שהיה ראש המודיעין העיראקי.

"הבוקר בשעה מוקדמת, תפסו כוחות מיוחדים שנעזרו על ידי חיילי מארינס את בארזאן איברהים חסן אל תיכריתי", אמר גנראל וינסנט ברוקס, דובר הצבא האמריקני, במטה הפיקוד המרכזי בקאטר.

לדבריו, בארזאן נתפס לבדו, לאחר שהתקבלה ידיעה מעיראקים על מקום הימצאו.

"בארזאן היה יועץ למנהיג המשטר הקודם, ויש לו מידע נרחב על משטר זה. לא היו כל אבידות בקרב חיילנו או בקרב חיילי האוייב. תפיסתו מוכיחה את מחוייבות הקואליציה לרדוף ללא רחם אחר החברים במשטר המנותץ הזה", הוסיף ברוקס.

בארזאן עמד בראש המודיעין העיראקי בשנים 1979-1983, וכיהן כשגריר עיראק באו"ם בג'נבה בשנים 1988-1997. ביתו הופצץ ע"י האמריקנים בפצצות חכמות ב-11 באפריל, ועקב כך התפרסמו ידיעות כי נהרג.

בארזאן, שהתפרסם כ"בנקאי של סדאם במערב" בשנים שכיהן בג'נבה, דחה את הטענות כי סייע בטבח הכורדים בשנות ה-80. אף על פי כן, דורש ארגן לזכויות האדם, שמשרדו הראשי בלונדון, להעמיד אותו למשפט בעוון ביצוע פשעי מלחמה נגד כורדים עיראקים. בתביעה נאמר כי הוא אישית השתתף ברציחתם של אלפי גברים בני אחד השבטים ב-1983 וכראש המודיעין היה אחראי להגלייתם בכוח, להעלמותם ולהרציחתם של מיעוטים אתניים. כמו כן נטען, כי הורה לרצוח בחו"ל עיראקים שהתנגדו למשטר בבגדד.

בארזאן אל תיכריתי היה מספר 52 בחפיסת הקלפים שארה"ב הפיצה בקרב חייליה. בקלפים אלה מופיעים שמותיהם ותמונותיהם של 55 העיראקים המבוקשים ביותר. סדאם ושני בניו קוסאי ועודאי נמצאים בראש הרשימה. בכירים אמריקנים מסרו, כי לא ידוע להם אם השלושה עדיין בחיים, בעקבות שתי התקפות האוויר שמטרתן היתה להרוג את סדאם.

כעת, לאחר תום המבצע הצבאי בעיראק, הפכה מציאת המנהיגים הקודמים לעניין ראשון במעלה. בכירים אמריקנים טענו בימים האחרונים כי אחדים מהמנהיגים נמלטו לסוריה אך אין להם הוכחות מוצקות לכך.

חושיאר זבארי, דובר "המפלגה הדמוקרטית של כורדיסטן", אמר ביום חמישי במסיבת עיתונאים בעיר צלאח א-דין שבצפון עיראק: "חברים בכירים במנהיגות העיראקית עדיין מסתובבים חופשים במערב מוסול. אחדים מהם ניראו לפני ימים אחדים". לדבריו, אח למחצה אחר של סדאם, ואתבאן איברהים חסן אל תיכריתי, נתפס במערב מוסול.

ואתבאן היה מספר 51 ברשימת המבוקשים, למרות שלכאורה לא היה מקורב לסדאם. השלטונות האמריקניים אישרו ביום שני כי הוא נעצר אך לא ציינו היכן.

"המאמצים נמשכים וגוברים, ואנו עובדים בצמידות לכוחות המיוחדים האמריקנים כדי לתפוס את רוב המבוקשים בהקדם האפשרי", אמר זבארי.

מבוקש נוסף עליו ידוע כי הוא במעצר כוחות הקואליציה הוא יועצו המדעי הבכיר של סדאם חוסיין, עמאר חמודי אל סאדי, שהיה מספר 55 ברשימה. הוא הסגיר את עצמו לידי האמריקנים בבגדד בשבוע שעבר.
