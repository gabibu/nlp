

במהלך החג חשפו כוחות צה"ל שפעלו בטול כרם מזוודת נפץ שיועדה לשמש לפיגוע התאבדות בישראל. שלשום נעצרו בעיר שני מחבלי ג'יהאד ומחבלת נוספת שהיתה אמורה להעביר את המזוודה לישראל. כתב עתי"ם מוסר כי בשבת הסגיר עצמו למחסום צה"ל באיזור טול-כרם עמר מאברוק, מחבל ג'יהאד שאמור היה לבצע, ככל הנראה בערב פסח, פיגוע תופת בישראל.

כתב עתי"ם מוסיף, כי במהלך השבת עצר כוח צה"ל במחנה הפליטים עין בית אילמה בשכם את ראידה מאג'דללה, שבשב"כ מייחסים לה פעילות גיוס של מחבלות מתאבדות. בשכונת רפידייה בשכם עצר כוח צה"ל את פאדה אל-חית, שעל-פי גורמי ביטחון ביקשה לבצע פיגוע התאבדות בישראל. בכפר פרעה, צפונית לשכם, עצר כוח צה"ל את יוסיב פחאמאווי, מחבל חמאס שבזרועות הביטחון מייחסים לו גיוס והפעלת מחבלים מתאבדים. מזרחית לבית לחם נעצר ג'יהאד חאלילה, מחבל שהתכוון לבצע פיגוע התאבדות אף הוא.
