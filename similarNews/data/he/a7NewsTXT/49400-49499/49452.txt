

העיתון ניו יורק טיימס מדווח כי בכוונת ממשל בוש לפעול להסרת עיצומי האו"ם מעל עירק וזאת כדי לשקם את הכלכלה העירקית. "צרפת ורוסיה הודיעו כי יתנגדו להסרת העיצומים מעל עיראק בלא שיינתן תפקיד מהותי לאו"ם", נאמר בכתבה.

בכוונת ארה"ב לפנות לאו"ם בבקשה להסיר בהדרגה את העיצומים המוטלים על עיראק, כדי שניתן יהיה להעביר אט-אט את האחריות הכלכלית למימשל העיראקי החדש, כך דיווח בשבת העיתון "ניו-יורק טיימס".

העיתון ציטט מקורות ממימשל בוש ולפיהם "המימשל האמריקני נוקט בגישה חדשה של צעד-אחר-צעד, כדי להדוף את הביקורת שמתחו מדינות רבות החברות במועצת הביטחון של האו"ם, ובראשן צרפת ורוסיה, ואשר הודיעו כי יתנגדו להסרת העיצומים מעל עיראק בלא שיינתן תפקיד מהותי לאו"ם".

משנשאל האם מימשל בוש תומך בגישה מדורגת של הסרת העיצומים מעל עיראק, אמר מקור
אמריקני בכיר לסוכנות רויטרס, כי הוא אינו יודע דבר על-כך. "אינני יודע אם החלטנו כיצד נשיג את הסרת העיצומים, כל שאני יודע הוא שהנשיא שואף להסרתם".

בעיתון נאמר כי צרפת ורוסיה יכולות תיאורטית להטיל וטו על הסרת העיצומים. "ואולם הדבר יוביל למצב סבוך. אף אחד אינו מעוניין בתסבוכת משפטית בעניין הזה. ואולם, יש לשנות את העיצומים משום שאחרת לא ניתן יהיה לשקם את עיראק", אמר גורם בכיר ל"ניו-יורק טיימס".
