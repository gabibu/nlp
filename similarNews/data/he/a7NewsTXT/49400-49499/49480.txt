

בעקבות החמרת המצב הכלכלי במשק והעלאת הארנונה העירונית , מסתמנת מגמה ברורה לפיה עצמאים רבים, בעלי מקצועות חופשיים בעיקר, העבירו את הפעילות העסקית שלהם לביתם. במקביל, סוחרים רבים נוטשים את מרכזי הערים והרחובות המסחריים לטובת פעילות באזורי תעשייה בפריפריה - כך עולה מבדיקה שנערכה בקרב 32 הארגונים החברים בלשכת ארגוני העצמאים.

לדברי נשיא לשכת ארגוני העצמאים זאב וינר, על רקע ההחמרה שחלה במגזר העסקי, נאלצים רבים מהעצמאים להקטין את העלויות העצמיות שלהם ,כדי לשרוד את התקופה הקשה. בעקבות כך, יש כבר רבים מבעלי המקצועות החופשיים בעיקר, אשר סגרו את המשרדים שלהם במרכזי הערים לטובת עבודה מהבית ולחסוך סכומי עתק בהוצאות שכירות וארנונה. " כיום אין כל קושי לפעול מהבית בשל אפשרויות התקשורת עם הלקוחות מכל מקום וללא בעיות של תחבורה וחנייה " . הוא אמר.

לכתב עתי"ם נמסר, כי מדובר במשרדי הנדסה, עורכי דין, סוכני ביטוח, רואי חשבון, יועצי מס ועוד. " אנו גם עדים לתופעה של מיזוג משרדים של בעלי מקצועות חופשיים כדי להקטין את העלויות" אמר וינר. " מצב זה, הביא בעקבותיו לירידה חדה בדמי השכירות של יותר מ25- אחוזים בבנייני משרדים ולמרות ההורדה , בניינים רבים עומדים ריקים וההיצע עולה בהרבה על הביקוש הנמוך או האפסי " הוא ציין.

באשר לתחום המסחרי, גם כאן מסתמנת מגמה ברורה של מעבר לאזורי תעשייה בשולי הערים או הפריפריה ."רחובות מסחריים רבים שוממים כיום וחנויות רבות מוצעות להשכרה ,במקומות מרכזיים ביותר, במחירי שכירות נמוכים של 30 אחוזים לעומת העבר" - אמר וינר . " יש גם הצעות של חברות ההשכרה והבעלים של הנכסים המוכנים לוותר על דמי השכירות תמורת תשלום ארנונה בלבד על ידי הסוחרים".

"הדרך היחידה להחזרת הפעילות העסקית והמסחרית למרכזי הערים היא באמצעות הקטנת הארנונה העירונית לעסקים. אם ראשי הערים לא יבינו זאת הם יאלצו לנהל ערים שוממות וירידה חדה בהכנסות שלהם - אמר נשיא לשכת ארגוני העצמאים.
