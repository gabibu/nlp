

מעצרו של ליאור נהרי, המוכר כעבריין הונאה, הוארך בערב החג אחר הצהריים בבית המשפט בראשון לציון ב-7 ימים בחשד למעשי מירמה בהיקף של מיליוני ש"ח.

מיחלק ההונאה במחוז המרכז של המשטרה עצר ערב החג לאחר חודשים של מעקב, את נהרי, בן 31, בחשד כי הקים חברות קש ורכש סחורות מגוונות בכל רחבי הארץ באמצעות המחאות על שם אותן חברות.

הסוחרים מהם קנה סחורות במיליוני ש"ח נאלצו להתמודד עם ההמחאות חוזרות של נהרי, שהיו ללא כיסוי, או עם כסף מזומן שקיבלו מהעבריין ואשר התגלה כמזוייף.

בעת ביצוע רכישותיו התחזה נהרי, שריצה כבר תקופות מאסר על מעשים דומים, לקניין בחברות הקש, למנהלן או לבעליהן והשתמש בשמות בדויים תוך הפעלת רשת עניפה של עבריינים נוספים שסייעו לו במעשה.

ממשטרת מחוז המרכז נמסר כי צפויים מעצרים נוספים בפרשה.
