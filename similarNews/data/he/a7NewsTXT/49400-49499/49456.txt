

ארגון הבריאות העולמי מדווח על 3400 חולים ב SARS ולדבריו המספרים יעלו לאחר שהסינים הבטיחו למסור נתוני אמת. בהונג קונג יצאו אלפי תושבים ל"מבצע נקיון" למיגור המחלה. בארה"ב הורחבה הגדרת המחלה כדי לאפשר בידוד חולים.

השתפר מצבה של הצעירה שאושפזה בביה"ח אסף הרופא בצריפין, מחשש שחלתה ב-SARS. חומה של הצעירה ירד ולא נמצאו אצלה תסמינים המעידים על מחלת דלקת הריאות האסיאנית המתפשטת במזרח הרחוק.

עם זאת הרופאים החליטו להשאיר את הצעירה באישפוז עד יום א' להשגחה, כדי לוודא שלא לקתה במחלה.

לעומת זאת בארה"ב נרשמו 36 מקרי הידבקות ב-SARS ו -184 מקרים נוספים חשודים כי לקו במחלה. נתונים אלו התפרסמו בשבת על ידי המרכז האמריקני לפיקוח על מחלות.

בהודעתו קבע המרכז כי 36 בני-אדם לקו קרוב לוודאי בדלקת הריאות הנגיפית SARS, וכי השלטונות בודקים אפשרות ש-184 בני-אדם נוספים לקו במגיפה, ובכך הגיע מספרם של הנדבקים בארה"ב ל-220.

מרבית מקרי ההידבקות נרשמו בקליפורניה, 11 מקרים ודאיים וחשד ל-31 מקרים נוספים. במדינת ניו-יורק נרשמו ארבעה מקרי הידבקות, והשלטונות בודקים אפשרות כי -21 בני-אדם נוספים לקו במחלה.

המרכז האמריקני לפיקוח על מחלות הודיע ביום שישי כי שינה את שיטת רישום מקרי ההידבקות ב-SARS והחליט לתאם את שיטותיו לאלה שנקבעו על-ידי אירגון הבריאות העולמי. "החלטנו להרחיב את הגדרות הרישום של המקרים החשודים ב-SARS וזאת בניסיון להגדיל את טווח ההגנה ולהבטיח בידוד טוב יותר של המקרים החשודים", מסרה ג'ולי גרברדינג, מנהלת המכון.

במסגרת "ההגדרה המורחבת" יוכנסו לבידוד כל החולים בדלקת-ריאות שסובלים מתסמינים הדומים לתסמיני ה-SARS , והם הגיעו מנסיעה מאחד האיזורים הנגועים במגיפה בעשרת הימים שקדמו להתפרצות מחלתם, גם אם הסבירות לכך שהם נדבקו במחלה נמוכה.

יצויין כי בדיון שנערך השבוע בועדת הרווחה בכנסת בנוגע להערכות ישראל למצב בו תגיע המגיפה גם לישראל אמר ראש שירותי בריאות הציבור במשרד הבריאות ד"ר אלכס לבנטל כי אחת הבעיות הקשות איתן מתמודדות מדינות המערב היא הקושי להכניס אנשים לבידוד.

גם ד"ר מיכאל גלעדי מנהל המחלקה לביולוגיה מולקולרית של מחלות זיהומיות בבי"ח איכילוב מציין כי בארה"ב מתקשים לשלוט בהתפשטות המחלה בשל הקושי להכניס לבידוד.

ה CNN דיווח שארגון הבריאות העולמי מסר כי 3400 בני אדם חולים במחלה ב 27 מדינות. הארגון מציין כי המספרים עוד יעלו משום שרק עתה הורו השלטונות הסיניים לפקידיהם הבכירים לדווח דיווחי אמת מדוייקים על מספר החולים והמתים מהמחלה.

ההוראה באה לאחר שה"טיים" מגזין פרסם תחקיר ובו חשף את האופן בו העלימו הסינים את מספר החולים. לפי הפרסום ב"טיים" בשעה שערכו פקחי ארגון הבריאות העולמי ביקור בסין הוטמנו חלק מהחולים באמבולנסים שסובבו ברחובות עד לסיום הביקור וחולים נוספים הועברו לבתי מלון.

בכירי ארגון הבריאות אמרו כי עתה יש להניח שמספר החולים המדווחים יגדל בעיקר לאחר שהסינים הביעו את הסכמתם להתאים את רישום המחלה לסטנדרטים הבינלאומיים.

מהונג קונג, אחד מהמוקדים הקשים של התפרצות המחלה, דווח כי מאות אלפי התושבים יצאו בשבת, ובידיהם מגבים, מטליות וחומרי-ניקוי, למבצע ניקיון ברחובות ובחזיתות הבתים בניסיון למגר את דלקת הריאות הנגיפית SARS, שממנה מתו עד-כה 81 בני-אדם.

התושבים נענו בהמוניהם לבקשת השלטונות להשתתף במבצע ניקיון יסודי בהונג קונג, הנמצאת כיום בראש רשימת המדינות שבהן נרשמו המקרים הרבים ביותר של הידבקות בדלקת הריאות הנגיפית.

בשבת לבדה מתו בהונג קונג 12 בני-אדם נוספים מהמחלה.

מושל הונג קונג, טונג צ'י-הווה הודה בסוף השבוע כי המגיפה הובילה את כלכלת הונג קונג ואוכלוסייתה, המונה 6.8 נפש למצב הרה-אסון. "איך שלא מסתכלים על זה, זה פשוט אסון", אמר והוסיף כי תעשיית התיירות ספגה מכה קשה מאוד, ו-40 אחוז מכל הטיסות היוצאות והנכנסות בשדה התעופה בהונג בוטלו בשל המגיפה.

בבריטניה הוכנסו כ 150 תלמידי פנימיות ששבו מסיור באסיה לבידוד. כדי לבודדם הוקמו עבורם שני מחנות בדורסט שבדרום מערב בריטניה ועל חוף הים הדרומי של בריטניה. הם ישארו בבידוד במשך 10 ימים תחת פיקוח רפואי עד שיתברר כי אינם חולים במחלה. בין התלמידים שהוכנסו לבידוד נמצאים תלמידי בית הספר היוקרתי איטון.

אדריאן אנדרווד מנהל איגוד הפנימיות בבריטניה כתב במכתבו להורי התלמידים שהוכנסו לבידוד כי מדובר במצב לא סימפטי אך המהלך נועד למנוע את התפשטות המחלה.
