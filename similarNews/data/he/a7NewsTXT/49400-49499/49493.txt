

7 החיילים האמריקנים שנשבו בעיראק ושוחררו בשבוע שעבר הגיעו הבוקר לארה"ב ומאות קיבלו אותם בחום עם רדתם מהמטוס בבסיס הצבאי פורט בליס, הסמוך לאל-פאסו בטקסס.

7 החיילים האמריקנים שנשבו בעיראק ושוחררו בשבוע שעבר הגיעו הבוקר לארה"ב ומאות קיבלו אותם בחום עם רדתם מהמטוס בבסיס הצבאי פורט בליס, הסמוך לאל-פאסו בטקסס.

החיילים, מהם שני טייסי מסוקי אפצ'י וחמישה חיילים של יחידת תחזוקה, נשבו ב-23 במארס במהלך התקדמות הכוחות האמריקנים לבגדאד. החיילים, אשר שוחררו מן השבי לפני שבוע, עברו בדיקות במשך שלושה ימים בבית החולים הצבאי האמריקני בגרמניה לפני שהורשו לשוב לארה"ב. שלושה מהם סובלים מפציעות ירי.

עם רדתם מהמטוס זכו החיילים לקבלת פנים חמה, בני משפחותיהם ומאות אנשים נוספים נופפו להם ונראו נרגשים עד דמעות. "מעולם לא חזיתי באירוע יותר משמח. אני מאושרת שהם שבו וגאה בהם מאוד", אמרה יולנדה אלוורס, אשה שהגיעה במיוחד כדי לברך את החיילים השבים.

שושנה ג'ונסון, שנפצעה מירי בקרסולה, הורדה מכבש המטוס על אלונקה וזכתה לתשואות הקהל, ומצידה נופפה בדגלי ארה"ב ופנמה, ארץ הולדתה.

שבויי המלחמה לשעבר צפויים לעבור סדרה של בדיקות רפואיות ולשהות במשך שבוע עם בני משפחותיהם.
