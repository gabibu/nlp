

אבו מאזן לא השתתף גם היום בישיבת הוועד הפועל של אש"ף שהתקיימה בלשכת ערפאת. נביל עמר ממקורבי ערפאת: "יתכן שאבו מאזן יוחלף". סאיב עריקאת, חבר קבינט: "ספק אם אבו מאזן יציג את הממשלה עד יום רביעי". וערפאת? הוא בכלל כבר הציע את התפקיד לאבו עלא'.

אבו מאזן לא השתתף גם היום אחה"צ בישיבת הוועד הפועל של אש"ף שהתקיימה בלשכתו של ערפאת. הישיבה כונסה במגמה לנסות לגשר על הפערים של איוש ההנהגה החדשה שהוא אמור להציג עד יום רביעי הקרוב.

בשעות הערב אמור ערפאת לכנס את הוועידה המרכזית של הפתח, כדי לדון במשבר בינו לבין אבו מאזן, אך עד כה לא ברור אם אבו מאזן יגיע לישיבה זו.

משבר אמון קשה שורר בין ערפאת וצמרת הפתח' לאבו מאזן על רקע התנגדותו העיקשת של ערפאת למינוי דחלאן לממונה על תיק הפנים שמנגנוני הבטחון תחת אחריותו. נביל עמר ממקורבי ערפאת אומר הבוקר : "יתכן שאבו מאזן יוחלף".

ביום שישי הגיעו אבו מאזן וערפאת להסכמות והבנות בכל הנושאים למעט מינויו של דחלאן.
במוצאי שבת התכנסה הוועדה המרכזית של הפתח' כדי לדון בהבנות אבו מאזן ערפאת. במהלך הישיבה העלה ערפאת את דרישתו הנושנה למנות את מקורבו האני אל חסן לאחראי על תיק הפנים.

אבו מאזן שמבקש למנות את דחלאן לתפקיד זה נטש את הישיבה בזעם, תוך שהוא אומר לנוכחים שאם לא יקבלו ויסכימו למינויים שהוא מבקש לעשות בהנהגה החדשה- יתפטר.

בו במקום התארגנה מעין "ועדת פיוס" מיוחדת שנשלחה בעקבות אבו מאזן לביתו ולמשרדו. ועדה זו העלתה חרס בידיה לאחר נסיונות שכנוע שנמשכו במהלך הלילה.

במהלך היום נמשכים הנסיונות ועדה להביא לפיוס בין אבו מאזן לערפאת. מוחמד דחלאן אף הודיע כי הוא מוכן לשמש בכל תפקיד בהנהגה החדשה ולא כממונה על הפנים, אולם יאסר ערפאת דחה גם את הצעתו זו.

נביל עמר אמר הבוקר בראיון לקול ישראל בערבית כי "יתכן שביום חמישי יצטרך ערפאת לבחור באדם אחר".

חבר הפרלמנט ברש"פ, סופיאן אבו זיידה, אמר בראיון לקול ישראל כי הוא מעריך שאבו מאזן לא יצליח להרכיב את ממשלתו עד יום רביעי, המועד שבו הוא אמור להציג את ממשלתו. לדבריו, אין הוא סבור שאבו מאזן יזכה ברוב במועצה המחוקקת האמורה לאשר את ההנהגה החדשה בראשותו.

חבר הקבינט הפלשתיני סאיב עריקאת הביע ביום א' בערב ספק בכך שראש הממשלה המיועד אבו מאזן יציג את הממשלה עד יום רביעי, בו ימלאו חמשת השבועות הנקובים לשם כך בחוק הפלשתיני.

עריקת אמר כי המחלוקת החריפה בין ערפאת לבין אבו מאזן אינה נעוצה ברצונו של אבו מאזן למנות את מוחמד דחלאן לשר בלי תיק לענייני פנים, אלא "ביותר ממאה בעיות שלא ניתן להתגבר על כולן ב-48השעות שנותרו".

ובתוך כך, יו"ר הרשות הפלשתינית יאסר ערפאת הציע במוצ"ש לראש המועצה הפלשתינית המחוקקת, אבו עלא', להרכיב את הממשלה במקומו של מחמוד אבו עבאס (אבו מאזן), שככל הנראה לא יצליח לסיים את מלאכת הרכבת הממשלה עד יום רביעי, וזאת בשל חילוקי הדעות הקשים בינו לבין ערפאת.

נודע על כך מפי בכיר בלשכתו של אבו עלא, שאמר כי ערפאת הציע את תפקיד ראש הממשלה לאבו עלא' בפגישת תיווך שקיים עמו כדי להחזיר את אבו מאזן לישיבת הוועד המרכזי של פתח, ממנה יצא בסערה קודם לכן.

לדברי הבכיר, אבו עלא' דחה את ההצעה. "אני מסתפק בבעיות הלב שיש לי, ולא חסרות לי עוד מהן", הוא השיב לערפאת.

שר הביטחון שאול מופז אומר, כי ערפאת מנסה להערים קשיים ולהכשיל את אבו מאזן, כדי למנוע ממנו להקים ממשלה פלשתינית ולקדם את התהליך המדיני.

מופז אמר את הדברים במהלך סיור בתצפית בהר אביטל שברמת הגולן. השר מופז הוסיף, כי הוא מעריך שהלחץ שמפעילים האירופים והאמריקנים יוביל בסופו של דבר לכינונה של ממשלה פלשתינית בראשותו של אבו מאזן, אשר תרחק מדרך הטרור.
