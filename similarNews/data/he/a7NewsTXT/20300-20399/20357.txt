

"לכל אחי ביש"ע, אל תפסיקו להילחם על מה שהקב"ה נתן לנו. הגנו תמיד על עם ישראל. חג שמח!" על החתום: מילואימניק בצבא ארה"ב.

"סלסילה זו נשלחה מכיתה ד' של בית הספר העברי 'בני ישורון' במנהטן, ניו יורק. אנו מאחלים לחברינו החיילים פורים שמח. אנו מתפללים שתשובו בשלום למשפחותיכם, ושכל עם ישראל יהיה מחובר לתורה ולארץ ישראל. פורים שמח".

משלוח מנות זה הוא "כאות כבוד לחיילים האמיצים הנלחמים בעבור ארץ ישראל ובעבור הילדים הנפלאים שגרים שם. כל הכבוד!"

אני מקווה שיהיה לכם פורים נהדר. נוצרים רבים באמריקה תומכים בכם ובישראל במאה אחוז. תבורכו. נתפלל לבטחונכם".

"אני יהודי בן 23 הגר באמריקה ומייחל לעלות ולחיות בארץ ישראל ולשרת בצה"ל. אני מבקש לומר לחיילינו האמיצים כי הם המכבים האמיתיים של זמננו. שהשם יברך אתכם. המשיכו לשמור על המדינה ולהביא לנצחון עם ישראל. אתם באמת ההשראה לחיי".

זהו רק קומץ ממאות הברכות והאיחולים המגיעים בימים אלו כמענה למודעה קטנה באתר ערוץ 7 באנגלית, המזמין את הגולשים מרחבי העולם לשלוח סלסילת משלוחי מנות לחיילי צה"ל המשרתים ביש"ע, ולילדי יש"ע. מנחם קוחר, המרכז את המבצע, אמר לכתבת ערוץ 7 רותי אברהם כי תכולת הסלסילות היא תוצרת מפעלי יש"ע בלבד.

גולשים המעוניינים בכך הוזמנו להוסיף למשלוח המנות ברכה אישית, וכך הוצף האתר בשלל ברכות, וחלק מהן הובא כאן בכתבה. לדברי קוחר עד עתה, ימים אחדים לפני פורים, כבר הוזמנו למעלה מ 800 מנות, והוא צופה שלקראת החג הזרם ילך ויגבר. את משלוחי המנות, לדבריו, הוא מעביר לחיילים באמצעות רבני הבסיסים, והוא מפעיל גם ילדים מתנדבים השולחים את המשלוחים לילדי יש"ע. את המבצע מרכז קוחר זו השנה הרביעית.

הוא ציין כי ההזמנות מגיעות מארה"ב, מצרפת, מקנדה, מאנגליה, משוויצריה, מאוסטריה ואפילו מיפן.
