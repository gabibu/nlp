

בקרב כוחות הביטחון התקבלו בימים האחרונים התראות על כוונה של מחבלים לפתות אזרחים ישראלים להגיע לקו התפר, בתואנה של החזרת רכוש או רכב גנוב, ואז לחטפם לשטחי הרשות הפלשתינית.

משטרת יהודה ושומרון החליטה לצאת בקריאה אל הציבור ולהזהירו, שלא לבצע עסקאות עם גנבי רכב ורכוש גנוב, לאחר שהתקבלו כמה התראות על כוונתם של המחבלים לפתות אזרחים ישראלים להגיע לקו התפר, ושם לחטוף אותם לשטחי הרשות. מדובר בהתראות כלליות, המתייחסות לכל אורך קו התפר. סוג כזה של פיגוע יקל על תכנונם של המחבלים לפגוע בישראלים, מאחר שהדרך מקו התפר לשטחי הרשות קצרה.

ממשטרת יהודה ושומרון מבקשים מכל אזרח שרכושו נגנב לפנות לתחנת המשטרה הקרובה, ולא להתפתות לעסקאות עם הגנבים. במשטרה הדגישו כי צו האלוף, האוסר על כניסת ישראלים לשטחי A , עדיין בתוקף.
