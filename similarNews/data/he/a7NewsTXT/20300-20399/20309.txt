

בית המשפט הפדרלי בקרלסרוהה אישר היום גזר דין של מאסר עולם שהוטל על איש האס.אס. לשעבר אנטון מאלות, באשמת רצח ונסיון לרצח של שני אסירים יהודים במחנה הריכוז טרייזנשטט ב-1943 וב-1944.

הנאשם היה משוחרר בערבות לאחר משפטו, שנערך במינכן והסתיים במאי 2001. עורכי דינו טענו כי עקב מחלת הסרטן בה לקה, מצב בריאותו אינו מאפשר את הופעתו בבית המשפט, וכמובן שלא את מאסרו.

בית המשפט במינכן הרשיע את מאלות, שהיה שומר במחנה טרייזנשטט בין השנים 1940 ל-1945, בהכאה ובירי על אסיר יהודי שהסתיר כרובית מתחת בגדיו. לא ידוע אם היהודי, שהוכה ונורה, מת מפצעיו לאחר התקרית, שאירעה ב-1943. בנוסף נמסר כי הנאשם היכה למוות בספטמבר 1944 אסיר יהודי שנעדר ממסדר העבודה. עדי ראייה מסרו כי האסיר התמוטט לאחר שהוכה, ומת.

ב-1948 נדון מאלות שלא בפניו למוות, בבית משפט בצ'כוסלובקיה.
