

ארגון הצלב האדום הבינלאומי יורשה לבקר אצל שלושה מחבלי החיזבאללה, העצורים בירדן בחשד כי ניסו להבריח נשק למחבלים ביו"ש, וזאת רק אם יקבלו אנשי הארגון מידע מפורט על מצבם של שלושת חיילי צה"ל שנחטפו בהר דב, כך דווח בעיתון א-ספיר המקורב לשלטונות סוריה, היוצא לאור בביירות.

על פי הכתוב בא-ספיר, נעצרו שלושת מחבלי החיזבאללה לפני כחודשיים, כאמור, בעת שניסו להבריח נשק למחבלים ביש"ע. המקורות מסרו לעיתון כי הנהגת החיזבאללה ניהלה מגעים עם שלטונות ירדן, אך הללו רמזו לה כי מופעלים עליהם לחצים מצד גורם שלישי, ככל הנראה ארה"ב וישראל, לא לשחרר את השלושה אלא אם כן תתחייב ירדן בפני אותו גורם שהברחות הנשק משטחה לפלשתינים לא ייעשו שוב.

בתחילה ביקשה ישראל להעביר את שלושת החשודים לידיה, אך בסופו של דבר הסתפקה בכך שלחצה על רבת עמון לצרף את הדיון בגורלם למו"מ המתמשך בינה לבין ארגון החיזבאללה, על גורל שלושת חייליה החטופים, שבינתיים היא הכריזה עליהם כחללים.

המקורות שדיברו עם א-ספיר מסרו כי פקיד בכיר בצלב האדום הבינלאומי התחיל בהכנת תיק מפורט על מצבם של שלושת מחבלי החיזבאללה העצורים בירדן, אך חדל מכך. הוא גילה לדיפלומטים מערביים כי ישראל וארה"ב לוחצות על ירדן למנוע את הטיפול בעניינם של העצורים, לרבות מניעת הקלות שטבען הומניטרי. בעקבות הלחצים על שלטונות ירדן הועברו השלושה לבית כלא שמור במיוחד, והם נכלאו בנפרד זה מזה.

ראש ממשלת לבנון רפיק אל-חרירי מסר אתמול לארגון החיזבאללה כי עבדאללה מלך ירדן מסרב לשחרר את שלושת אנשי הארגון העצורים בארצו, אך הבטיח כי יזכו ליחס הומאני. מלך ירדן הבטיח לאל-חרירי כי אין נשקפת סכנה לחיי השלושה, והתחייב כי יזכו למשפט הוגן.
