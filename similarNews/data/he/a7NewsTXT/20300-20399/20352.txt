

בפינתו הקבועה ביום חמישי בבוקר במגזין החדשות "בוקר בשבע" הביע משה פייגלין, מהחטיבה למנהיגות יהודית בליכוד, את דעתו על המצב, ועל הדרך להתייחס אליו. הוא תיאר את דרכם של העיתונאים ושל המנהיגים לחפש פתרונות למצב הבטחוני הקשה שמדינת ישראל נתונה בו בימים אלה, ואמר כי טעותם הבסיסית היא שהם מתלבטים כל העת בשאלה איך להתמודד עם המצב, בעוד שהוא קורא לציבור לשנות את כיוון המחשבה לחלוטין, ולהתמקד בשאלת השאלות: למה?. למה בכלל אנחנו נמצאים כאן בארץ? מה מטרתנו? בשביל מה אנחנו סובלים?

לדעתו, כשנעיז להשיב לעצמנו על השאלה הבסיסית הזאת כבר נוכל לפתור את כל שאלות ה"איך". כשנכיר בכך סוף סוף שמטרתנו היא לבנות חיים יהודיים שלמים כאן בארץ, תכוון אותנו הכרה זו בבירור אל הפתרונות לשאלה איך לצעוד אל עבר המטרה. לדעתו של פייגלין אמונה זו תמלא אותנו בעוז, ותזקוף את קומתנו, כיהודים שברור להם מי הם, ומה משמעות הדבר להיות יהודי.

