

"תושבי יש"ע, הגענו עד לירושלים כדי להגיד לכם: אחים שלנו, אנחנו אתכם, תומכים בכם וכואבים את כאבכם. בכל מלחמה יש עורף ויש חזית. במלחמה הזאת אתם החזית שלנו. אתם הגיבורים, תושבי יש"ע. היו חזקים! עם ישראל אתכם תמיד", כך קראה נטע שקד, נערה ממעלות שבצפון, בפני כאלף בני נוער שהגיעו מרחבי הארץ ומיש"ע כדי להפגין מול ביתו של ראש הממשלה בתביעה לשים קץ לפיגועים.

גם תא"ל במיל אפי איתם נשא שם דברים, ואמר: "אריק, התבונן: אנחנו כאן בכיכר, הילדים והנערים של חורף 2002 . אנחנו כאן, אריק, מסתכלים לך ישר בעיניים. איננו מבקשים יונה או עלה של זית, אנחנו מבקשים להילחם בטרור. מבקשים להילחם על הבית. אנחנו תובעים ממך להילחם בטרור מבלי למצמץ, מבלי לגמגם, כי הלא כך הבטחת, אריק. בגלל זה בחרנו בך, והבטחות, אריק, צריך לקיים. אנחנו הילדים של חורף 2002, הנוער הגאה האמיץ בהיר העיניים, אנחנו מסתכלים, ערפאת, בשחור של הנשמה שלך ובשחור של העיניים, ואנחנו קוראים לחברינו ולאחים שלנו שרצחת השנה בדולפינריום, בסברו, בקרני שומרון ובכיכר ציון. אנחנו ילדים יהודים גאים עם עיניים של אור, האומרים לך, רוצח מתועב, הטרור לא יעבור!"

הפגנה זו, לדברי מועצת יש"ע, היא צעד מחאה ראשון. בעוד שבועיים, אם עד אז לא יחול שיפור משמעותי במצב הבטחוני, ומדיניות ההבלגה של שרון תישאר בתוקף, עתידה להתקיים הפגנת ענק בתל אביב.

מועצת יש"ע תקפה אתמול את סיעת "האיחוד הלאומי" בממשלת שרון על המשך חברותה בממשלה. דובר המועצה יהושע מור יוסף אמר כי צריך כישרון מיוחד כדי להסביר מה עושה מפלגת ימין בממשלתו המבולבלת של שרון. מור יוסף רמז כי מסיבה זו הוחלט אתמול למנוע מהרב בני אלון לנאום בהפגנה שארגנה המועצה מול מעונו של ראש הממשלה במחאה על מדיניות ההבלגה.

כתבנו חגי סרי דיווח כי אכן בלשכת שר התיירות הרב בני אלון התקיימה אתמול בבוקר התייעצות של סיעת "האיחוד הלאומי ישראל ביתנו" על המשך דרכה של סיעה זו בקואליציה.
