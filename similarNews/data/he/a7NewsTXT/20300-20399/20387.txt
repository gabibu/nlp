

בעקבות טענת הפלשתינים על מעצרם של שלושת רוצחי השר זאבי, ידון מחר הקבינט המדיני-ביטחוני בדבר יציאתו של ערפאת מרמאללה. חילוקי דעות בין שר הביטחון בנימין בן אליעזר ושר החוץ שמעון פרס לבין ראש הממשלה אריאל שרון. בן אליעזר ופרס מצדדים ביציאתו של ערפאת מרמאללה. מנגד רה"מ סבור כי למרות מעצרם של הרוצחים וסעדאת (מזכ"ל מחבלי החזית העממית) ושל האחראי לרכישת ספינת הנשק "קארין איי" לא עמד ערפאת בכל הדרישות שהציבה ישראל.

השר אביגדור ליברמן אמר היום כי סיעתו "האיחוד הלאומי-ישראל ביתנו" תפרוש מהממשלה אם ערפאת יורשה לצאת. גם השר שרנסקי מתנגד ליציאתו של ערפאת מרמאללה.

בן אליעזר אישר הקלות
למרות המשך הפיגועים והמשך הירי בכל הגזרות ביש"ע הודיע ביום שישי שר הביטחון בנימין בן אליעזר על שורת צעדים להקלת חיי האוכלוסייה הערבית בכפרי ובערי הרש"פ, בעקבות המפגש הביטחוני ביום חמישי וכמחווה לקראת חג הקורבן.

במסגרת הצעדים תותר יציאה חלקית של מתפללים להר הבית, ישוחררו אסירים העומדים לפני תום תקופת המעצר ושוהים בלתי חוקיים העצורים בישראל, יורחבו שעות הפעילות של מסוף רפיח וקרני.

כמו כן, יוקל מעבר של אנשי עסקים ערבים מאזורי הרש"פ לישראל. נציין כי במערכת הביטחון שוקלים להודיע על הקלות נוספות לפלשתינים.

נציין עוד כי בעקבות ההסכמות שהושגו בפגישת הוועדה הביטחונית של ישראל והרשות ביום חמישי - ישראל תימנע מפעולות ה"סיכול הממוקד". מחר תתקיים פגישה נוספת בין גורמי ביטחון ישראלים ופלשתיניים לדון בהתפתחויות בשטח.
