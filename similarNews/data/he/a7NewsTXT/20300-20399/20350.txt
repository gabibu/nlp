

במערכת הביטחון עדיין בוחנים אם אכן המחבלים חאמדי קוראן ובאסל אל-עסמאר, וראש הזרוע הצבאית של החזית העממית עבד אבו-רולמה, ששהו בדירת מסתור בשכם, ונעצרו על ידי הרש"פ, הם רוצחיו של השר זאבי הי"ד, או שהיו רק מעורבים ברצח. כך מסרו מקורות במערכת הביטחון לכתבנו קובי פינקלר.

אתר NFC דיווח אתמול כי מעצרם של רוצחי השר זאבי הי"ד הוא חלק מעסקה שגיבשו האמריקנים. על פי העסקה ייעצרו רוצחי זאבי, ובתמורה יוסר המצור על ערפאת ותינתן לו לצאת לחו"ל. כזכור, שרון התנה את צאתו של ערפאת מרמאללה במעצרם של רוצחי השר זאבי ומפקדם, ובהפסקת האש.

מיד לאחר קבלת ההודעה שבה טענה הרש"פ כי עצרה את הרוצחים, תבע ח"כ אחמד טיבי לאפשר לערפאת חופש תנועה. גם ח"כ יוסי שריד ממרצ "בירך" על הודעת הרש"פ, וטען כי כעת אפשר לשחרר את ערפאת מ"כלאו ברמאללה".

לעומתם הגיב ח"כ הנדל באומרו כי הרש"פ היא מכונה משומנת של שקר. "אינני מאמין להם, וגם אם יסתבר שהם עצרו מישהו מהרוצחים, בסופו של דבר הם ישוחררו עם צל"ש. הרשות הפלשתינית מנסה להשיג נקודות באמצעות מכונת הסברה משומנת של שקר, אך העם בישראל כבר יודע היטב שמדובר בחבורת רוצחים שפלים שחייבת להיעלם מהעולם", דברי ח"כ הנדל. השר צחי הנגבי קרא לראש הממשלה לדרוש מן הרש"פ להסגיר את רוצחי השר זאבי לידי שלטונות ישראל.

בתום ביקור תנחומים שערך אצל משפחת החייל המנוח רב-סרן מור אלרז, שנהרג מירי מחבל במחסום כיסופים, אמר גם נשיא המדינה משה קצב כי הוא מצפה שהרש"פ תסגיר לידי ישראל את שלושת רוצחיו של השר רחבעם זאבי. הנשיא אמר כי על הפלשתינים להסגיר את השלושה בהתאם להתחייבותם בהסכמי אוסלו, כדי שיוכלו לעמוד למשפט בישראל. "יש לי הרושם שיקבלו פה דין יותר צודק ממה שיזכו לו במערכת המשפט הפלשתינית".

שר החוץ פרס, העורך ביקור בספרד, הביע את הערכתו כי מעצרם של המחבלים יביא לפתיחת ציר הידברות.
מפקד המודיעין הפלשתיני הכללי תאופיק טיראווי הודיע אתמול כי "אין שום סיכוי שנסגיר אותם [הרוצחים]".
