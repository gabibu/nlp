

בנאום שנשא לאומה אמש הודיע רה"מ אריאל שרון כי בכוונתו ליישם את תכנית ההפרדה הביטחונית שהוצגה על ידי ראש השב"כ אבי דיכטר בפני ועדת החוץ והביטחון לפני שבועות אחדים. לדבריו, אין מדובר בפינוי מתיישבים, אלא בניסיון "לשפר את מצב הביטחון של אזרחי ישראל בכל מקום שבו הם נמצאים".

שרון הדגיש כי תכניתו בנויה על שני שלבים. השלב הראשון: הסדר של שביתת נשק, שיוצר מצב של אי-לוחמה. בתכנית זו פירוז מלא של האזור הפלשתיני הוא תנאי בל יעבור, אמר.

שלב שני: הסדר קבע, שבו יקבעו הגבולות הסופיים, שלנו ושל הרש"פ, שיהיו תוצאה של מערכות היחסים שיתפתחו בעתיד בין שני הצדדים. עם זאת אמר רה"מ שרון כי אין פתרונות פלא, וכי מו"מ על הסדר מדיני יכול להתקיים רק לאחר הפסקת אש מוחלטת. "כך היה כשחתמנו על ההסכם עם מצרים", אמר שרון, "להסכם השלום קדמו השלבים של הפסקת אש מוחלטת, והסכמי ביניים.

רה"מ שרון אמר כי רק לאחר שישראל תוודא שמרצחיו של השר זאבי הי"ד אכן נלכדו וגם מי שפעל עם ערפאת בהברחת אוניית הנשק " קארין A", הוא יכנס את הקבינט כדי להחליט אם ישראל תעמוד על החלטת הקבינט הקודמת לדרוש את הסגרת המחבלים או רק את מעצרם. לאחר מכן, הבטיח שרון, "אעמוד בכל התחייבויותיי", ברמזו לכך שאם התנאים ימולאו הוא ישחרר את ערפאת ממעצרו ברמאללה.

ראש הממשלה פנה לאלה שכלשונו, "מדברים על תבוסה, ייאוש ואובדן תקווה", ואמר כי עכשיו הזמן "לעמוד איתנים ומאוחדים. עלינו להראות שאנו גאים להיות ישראלים ויהודים בארץ ישראל",
אמר.

עוד אמר שרון כי בדעתו לקיים דיון אסטרטגי בממשלה, וזאת לנוכח המצב המורכב והמסובך שבו נמצאת ישראל.

התגובות מימין ומשמאל על נאומו של רה"מ שרון היו בעיקר ביקורתיות. מי ששיבח את תוכנית אזורי החיץ עליה הכריז ראש הממשלה היה השר עוזי לנדאו, שאנשי משרדו שירטטו את מתוויה.

מועצת יש"ע פרסמה הודעה בה נאמר, כי דברי שרון בעד הפרדה ואזורי חיץ הם חמורים ביותר ומדובר בהבטחות שווא, כיוון ששום גדר אין ביכולתה להוות תחליף לחיסול תשתית הטרור. "התשובה האמיתית לטרור תלויה בפירוק הרשות הפלשתינית וטיהור השטח ממחבלים ומתשתיות הטרור", נאמר בהודעת מועצת יש"ע.

השר בני אלון אמר על הנאום בנימה ביקורתית, כי מדינת ישראל צריכה מנהיגות שפועלת, שלוחמת ומנצחת בשטח. "מלים אינן מספיקות", אמר.

יו"ר הכנסת ח"כ אברהם בורג אמר כי דברי ראש הממשלה על התקווה מרגשים, "אך דרך הפעולה רחוקה מהעין ויש להתעשת מיד".
