

ח"כ מיכאל קליינר מסיעת חרות, יו"ר הלובי הפרלמנטרי למען שחרור יהונתן פולארד, נפגש אתמול עם יהונתן פולארד ורעייתו אסתר בכלאו בארה"ב. קליינר מסר לידי פולארד עותק מן העצומה לשחרורו המופנית לנשיא בוש, שעליה חתומים 110 חברי כנסת.

לדברי קליינר, פולארד התרגש עד דמעות לקבל לידיו העתק מהעצומה שאותה יזם ח"כ מיכאל איתן, ואמר לו שהיה שמח לראות את חברי הכנסת מאוחדים בענין מדינת ישראל בשעה קשה זו, כפי שהם מאוחדים בעניינו.

פולארד ביקש מקליינר כי הלובי יפעל להבאת העצומה לידיעת הקונגרס. הוא הסביר לקליינר כי הוא תולה תקווה של ממש בעצומה ובהשפעה שתהיה לה על הקונגרס האמריקאי ומצפה שהיא תביא למפנה בעניינו. עוד מסר ח"כ קליינר כי פולארד מצפה כי יאפשרו לעורכי דינו האמריקאים, שלהם סיווג בטחוני גבוה, לעיין במסמכים הסודיים שהביאו לביטול עסקת הטיעון עימו.

ח"כ קליינר שוחח שלשום עם עורכי הדין האמריקאיים של יהונתן פולארד והתרשם כי לחץ ציבורי יאפשר להם לעיין במסמכים הסודיים שהביאו לביטול עסקת הטיעון עם פולארד, ובעקבות זאת להשיג משפט חוזר בגין הייצוג הכושל שקיבל פולארד במשפטו המקורי.
