

החל מאתמול צריכים אזרחי ארגנטינה להצטייד באשרת כניסה כדי להיכנס לארה"ב. מאז 1996 נכללה ארגנטינה בתכנית לוויתור על הצורך באשרת כניסה, תכנית שאפשרה לארגנטינים לבקר בארה"ב במשך 90 יום בלא אשרה. על הוצאת ארגנטינה מרשימת 29 המדינות שנהנו מסידור זה החליט שר המשפטים, ג'ון אשקרופט, וזאת עקב החשש שהארגנטינאים לא ירצו לשוב לארצם.

לעומת זאת הסוכנות היהודית החליטה להגדיל ב-20 אלף דולר את הסיוע לכל משפחה מארגנטינה שתרצה לעלות לישראל. במסיבת עיתונאים שכינס אתמול יו"ר הסוכנות היהודית סליי מרידור במשרדי הסוכנות בירושלים נמסר כי את הסיוע הנוסף יממנו איחוד הקהילות היהודיות בארה"ב, וקרן היסוד, שנרתמו לעניין זה בשל חשיבותו. הכסף מיועד לארבע מטרות: פיצוי על הרכוש שהעולים נאלצו להשאיר מאחוריהם בארגנטינה, סיוע בתעסוקה והכשרה מקצועית, סיוע בקליטת הילדים במערכת החינוך ושיגור המטען הנייד לישראל.

מרידור מסר כי מתחילת השנה עלו כבר 600 עולים מארגנטינה, וכי למעלה מ-5000 איש פנו למשרדי הסוכנות כדי לברר את האפשרות לעלות לישראל. על פי הערכות עד סוף אפריל יגיעו ארצה 1500 עולים. יצוין כי הקהילה היהודית בארגנטינה מונה 200 אלף איש, מרביתם בבירה בואנוס איירס, וזו הקהילה הגדולה מבין הקהילות היהודית ביבשת דרום אמריקה.

בחודש מארס תקיים הסוכנות היהודית יריד עלייה גדול, ובו יוכלו היהודים ללמוד על אפשרויות העלייה והקליטה בישראל. "יהדות ארגנטינה זועקת לעזרה. רבים מבניה רוצים לעלות", אמר במסיבת העיתונאים ראש משלחת הסוכנות היהודית בדרום אמריקה צבי חסון. לדבריו, משפחות רבות נותרו ללא רכוש, ואלה שיש להן רכוש אינם יכולים להוציא אותו, וזאת בשל המגבלות שהטילה הממשלה על הוצאת כסף מהמדינה. חסון הוסיף כי מעמד הביניים בארגנטינה כמעט נמחק לחלוטין, והתגברה התופעה של יהודים העומדים בתור רק כדי לזכות בארוחה חמה.

מנכ"ל משרד הקליטה רונן פלוט ציין את ההתגייסות הכללית של כל העם היהודי בתפוצות ובישראל לקליטת העולים מארגנטינה. לדבריו, משרדו בנה תוכניות תעסוקה לבעלי מקצועות שונים. הנה, למשל, קבוצה של 38 רופאים ממתינים בארגנטינה לפתיחת קורס התמחות בישראל שיאפשר לעבוד כאן כרופאים.

פלוט הוסיף כי ראשי רשויות מקומיות מתחרים ביניהם על קליטת העולים מארגנטינה. הרשויות המעוניינות בכך במיוחד הן, למשל קריית ביאליק, אשקלון, ערד ונצרת עילית.
