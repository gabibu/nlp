

קצת אחרי השעה שמונה הערב נפצעו שני ישראלים מירי מחבלים לעבר המכונית בה נסעו על גשר ביר זית, מצפון לרמאללה.

כתבנו קובי פינקלר מדווח כי בפיגוע נפצעו שני אזרחים ישראלים באורח בינוני. הפצועים פונו ע"י צוותי מד"א לבית החולים הדסה עין כרם בירושלים. כוחות הביטחון פתחו בסריקות אחר המחבלים.


בפיגוע הירי ביום שישי נרצח ואלרי אחמיר - הפתח לקח אחריות לפיגוע

סמוך לשעה ארבע ביום שישי נרצח ואלרי אחמיר, בן 59 תושב בית-שמש, מירי מחבלים לעבר רכבו בכביש עטרות-גבעת זאב (כביש מס' 45).

אחמיר, שעבד באיזור התעשיה עטרות, נסע לבדו לכיוון ביתו כשלפתע נפתחה עליו אש מחבלים ממכונית עוקפת. מפגיעות הקליעים נהרג אחמיר במקום ומכוניתו איבדה שליטה והתנגשה במעקה בצד הדרך.

המשטרה מעריכה כי המחבלים נמלטו, לרמאללה דרך מחסום קלנדיה, הנמצאות מרחק קצר ממקום הירי.

כוחות בטחון שהגיעו למקום ערכו סריקות אחר רוצחיו של אחמיר. ברכבו של הנרצח נמצאו מספר פגיעות ירי מנשק מסוג קלצ'ניקוב, רובן בדופן השמאלי של המכונית. הודעה נמסרה למשפחתו. לגבי מועד הלוויתו תצא הודעה מאוחר יותר.

החיילים ירו בשוגג - תושב דרום הר חברון נפצע בינוני
סוכנות "קול רינה" דווחה ביום שישי כי נהג רכב ישראלי, תושב אחד היישובים בדרום הר חברון, זיהה דמויות חשודות שירו על רכבו ליד הכפר בית עומאר ופתח באש לעברם.

חיילינו במחסום סמוך חשבו כי מדובר במחבל וירו בנהג הרכב הישראלי בטעות. כתבנו קובי פינקלר מדווח כי התושב נפצע באורח בינוני והוא פונה לבית החולים הדסה בירושלים. גם אישתו ושני ילדיו לקו בהלם ופונו לטיפול רפואי. בצה"ל ממשיכים לחקור את את האירוע.

פועל ערבי ניסה לבצע פיגוע תופת במכולת באפרת

ביום שישי בבוקר סוכל נסיון פיגוע תופת באפרתה שבגוש עציון. קצת אחרי השעה שמונה וחצי נכנס פועל ערבי למרכולת בשכונת גבעת התאנה באפרת. הוא הפעיל חגורת נפץ שנשא על גופו, אך זו התפוצץ באופן חלקי בלבד, ואז ירה אחד מבאי המרכול במחבל וחיסל אותו. אישה אחת לקתה בהלם ופונתה לבית החולים הדסה עין כרם בירושלים. מחקירה ראשונה עולה שהמחבל הוא פועל בניין שעבד באפרת ברשיון.

המשך נסיונות הפיגועים ביש"ע בשבת

בליל שבת זיהה כוח צה"ל ששהה בפעילות מבצעית, מזרחית לחלחול, שתי דמויות חשודות. אחד המחבלים צעק "אללה אכבר" וכאשר התקרב לגדר המוצב נורה ע"י הכוח. בצה"ל ציינו כי המוצב אליו התקרב הערבי נמצא רחוק מכל מקום יישוב וכי המצאותו של הפלשתיני החשוד, שלא היה ברשותו נשק, לא היתה מקרית. עקבות מחבל נוסף נמצאו במקום, אך ככל הנראה הוא הצליח להמלט. בצה"ל הדגישו בשבת כי חיילי הכוח שירו במחבל פעלו נכון.

בשבת השליכו מחבלים עשרות רימונים, ופתחו באש לעבר מוצב צה"ל בגבול ישראל-מצרים סמוך לרפיח. כן נפתחה אש מספר פעמים על מוצב צה"ל בנווה דקלים, על יישוב בדרום גוש קטיף ועל מוצב צה"ל סמוך לגני טל בגוש.

ביהודה ושומרון פתחו מחבלים באש והפעילו מטען על כוחות צה"ל השוהים בתוך העיר שכם, בפאתי מחנה הפליטים בלאטה. כן נורתה אש על כוחות צה"ל באזור חלחול, לעבר משוריין של צה"ל בשכונת אל בלוע בצפון מזרח רמאללה ולעבר עמדת צה"ל בהר גריזים.

בשבת בצהריים השליכו מחבלים שלושה מטעני חבלה לעבר סיור מג"ב ברחוב השללות בחברון. אש נפתחה בשבת אחר הצהריים לעבר עמדת צה"ל בחברון, מכיוון השללות. כן התגלה מטען ליד העמדה, שנוטרל ע"י חבלנים. כן נפתחה אש פלשתינית על עמדת צה"ל ליד היישוב היהודי מכיוון שכונת שלהבת (אבו סנינא).
