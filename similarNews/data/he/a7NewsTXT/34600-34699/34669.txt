

טענות רבות מושמעות נגד היועץ המשפטי לממשלה, אליקים רובינשטיין ונגד פרקליטת המדינה עדנה ארבל כי החלטותיהם מונחות פעמים רבות בידי שיקולים אנוכיים, אשר במרכזם עומד הרצון לשרת כשופטים בבית המשפט העליון. לשם כך, נטען, הם דואגים כי מעשיהם יתאמו לרוח השוררת בערכאה המשפטית הגבוהה של מדינת ישראל, שהיא בעיקרה חילונית ונוטה שמאלה.
הצעתו של יו"ר וועדת החוקה ח"כ מיכאל איתן מהליכוד עשויה למנוע היווצרות מקרים כאלה.


באחרונה הגיש איתן הצעת חוק פרטית, שנועדה לקצוב לעובדי מדינה תקופת צינון של שנים אחדות, בטרם ימונו לכהונת שופט בבית המשפט העליון.

ההצעה, אם תתקבל, עשויה לחסום את מינוים של רובינשטיין וארבל לכהונת שופט בית המשפט העליון. נציין כי שר המשפטים מאיר שטרית הודיע זה מכבר כי הוא רואה בהם מועמדים ראויים.
ח"כ איתן מנמק את דבר הגשת הצעת החוק בהכרח להבטיח את עצמאותם של בעלי תפקידים בכירים בשירות המדינה, שמא יישאו עיניהם לבית המשפט העליון, ויפעלו לריצוי השופטים שם, וזאת במקום למלא את תפקידם ביושר ובנאמנות, על-פי צו מצפונם ואמונתם, ועל-פי צורכי לקוחותיהם.

ח"כ איתן הוסיף כי ישנו צורך מהותי להבטיח שבעלי תפקידים בכירים כמו היועץ המשפטי לממשלה, ימלאו את חובתם וייצגו כיאות את לקוחותיהם, ובמקרה זה: את הממשלה.
