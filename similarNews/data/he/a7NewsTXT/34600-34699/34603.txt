

ועדה בראשות מחזיק תיק ירושלים ברש"פ, סרי נוסייבה מנהלת עשרה משרדים שונים לטיפול בענינים שוטפים של האוכלוסיה הערבית בירושלים.

גורמים ערביים בעיר דיווחו כי עשרת המשרדים נפתחו לאחרונה.
במערכת הבטחון אומרים כי פתיחת המשרדים היא נסיון להקמת עירייה מטעם אש"ף שתתפקד במקביל לפעילותה של עירית ירושלים. במערכת הבטחון סבורים כי מטרת עירית הצללים הזו היא יצירת תחליף מלא לעיריה הקיימת.

אחד מחברי הוועדות הללו זיאד אבו רוש אמר בראיון לקול ישראל כי "האוריינט האוס סגור, הרבה מוסדות פלשתיניים סגורים ופעילות פוליטית אסורה בירושלים, אבל יש לנו תחליפים. זה כמו האוריינט האוס בירושלים. המטרה היא מטרת עמנו בירושלים לעשות הפרדה בין ישראל לירושלים שאנו מאמינים שהיא עתידה להיות בירת המדינה הפלשתינית".

אבו רוש מסביר כי הפעילות הפלשתינית בירושלים היא "משהו כמו הנהלה עצמית. יש לנו את הכח ואת הזכות לנהל את עניננו".


מפכ"ל המשטרה רב ניצב אהרונישקי אמר כי נראה שהמדובר בפעילות לא חוקית.

ראש עיריית ירושלים, אהוד אולמרט, אמר כי מדובר במסווה לחתרנות מדינית של סרי נוסייבה וחבריו.


בחודש יולי השנה החליט שר הפנים עוזי לנדאו בגיבויו של ראש הממשלה לסגור את משרדו של ד"ר סרי נוסייבה באוניברסיטת אל קודס בירושלים. הנימוק להחלטה לסגור את המשרדים היה שבמשרדים נעשתה פעילות של הרש"פ.

ראש הממשלה טען כי על פי ההסכמים עם הפלשתינים ועל פי החוק הישראלי הרש"פ אינה רשאית לפעול בירושלים.

"זו החלטת הממשלה וכך זה יהיה. האוניברסיטה פועלת כסדרה אבל המקום הזה יישאר סגור כי הוא שימש מרכז לפעילות הרש"פ שעבר לשם מאז סגירת האוריינט האוס", אמר שרון.

במקביל להחלטת השר פרסם משרדו שני מסמכים שנתפסו במשרדיו של נוסייבה. המסמכים קושרים את משרדי האוניברסיטה לפעילותה של הרש"פ בירושלים ובחו"ל. מסמכים אלו הם חלק קטן מכמות המסמכים שנתפשה במקום.

בשני המסמכים נחשף הקשר בין הרש"פ לבין אוניברסיטת אל-קודס שבירושלים. משרדי האוניברסיטה שימשו מעין משרד קשר של הרש"פ בתוככי ירושלים. מהמסמכים שנחשפו עולה כי משרדי האוניברסיטה בראשותו של סרי נוסיבה קיימו קשר הדוק עם מנגנון הבטחון של ג'יבריל רג'וב וכן עם איראן.

בעקבות לחצים כבדים שהפעילו פרס ובן אליעזר נפתחו משרדיו של נוסייבה לאחר שזה התחייב בכתב כי משרדו לא ישמש לפעילות שלטונית ומדינית של הרש"פ.

יש לציין כי בעבר סייע סרי נוסייבה לסדאם חוסיין במידע מודיעיני על ישראל במהלך מלחמת המפרץ.
