

סמוך לשעה 13:00 הפעיל מחבל מתאבד חגורת נפץ שנשא על גופו בקדמת אוטובוס "דן" בקו מס' 4 בעת שזה חלף על פני בית הכנסת הגדול בצומת הרחובות אלנבי ורוטשילד בת"א. בפיצוץ התופת נרצחו חמישה ישראלים ונפצעו שבעים נוספים בהם אחד באורח אנוש, עשרה באורח קשה חמישה בינוני ו - 55 באורח קל. פיגוע זה - הרביעי תוך 48 מעלה את מס' הנרצחים בשתי היממות האחרונות ל - 8.

גורמים מדיניים בירושלים מטילים את האחריות לפיגוע על הרש"פ ש"איננה עושה דבר כדי לסכל את הפיגועים".

ראש הממשלה הודיע כי יכנס הערב את הממשלה כדי לדון במצב. שר הבטחון מכנס דיון בטחוני עקב הפיגוע הקשה בתל אביב ושרשרת הפיגועים אתמול.

יועץ התקשורת של ראש הממשלה, רענן גיסין, אמר בראיון לרשת "סקאיי" אומר כי "אין זה סוד שההוראות לביצוע פיגועי הטרור, בין אם של הג'יהאד האסלאמי ובין אם של החמאס מגיעות מדמשק כבר 20 שנה".

מפכ"ל המשטרה רב ניצב שלמה אהרונישקי אמר בתדרוך לעיתונות במקום הפיגוע כי : " למרות כל הפעילות שמבצעים צה"ל השב"כ והמשטרה אי אפשר למנוע לחלוטין את הפיגועים. צריך לקחת בחשבון שיש תשתיות ומוטיווציה לבצע פיגועים ולאורך זמן ניתן להעריך שבמשך הזמן חלק מהתשתיות שנפגעו יחזקו את עצמן ולכן נמשיך בהיערכות מוגברת"

רב ניצב אהרונישקי אמר עוד כי "במציאות הנוכחית כמעט כל מקום בארץ הוא יעד לפיגוע"
המפכ"ל המליץ לאזרחי המדינה להמשיך בשגרה אך להגביר את העירנות. לדבריו האזרחים בישראל הם "נכס אסטרטגי"המסייע במלחמה בטרור.

ראש עירית תל אביב רון חולדאי אמר כי "השגרה בעיר תחזור מהר וזה מה שחשוב. צריך להראות למי שצריך להראות שאי אפשר לשבש לנו את שגרת החיים". ביחס לאירועי החג הצפויים אמר חולדאי כי "תל אביב תמשיך הכל כרגיל".

החמאס נטל אחריות ישירה לפיגוע והודיע כי "פעולה זו היא חלק משרשרת פעולות נגד האויב הציוני" גם הג'יהאד האיסלאמי הודיע כי ימשיכו בפיגועים.


ח"כ מיכאל קליינר מחירות קורא להפציץ את ערי הרש"פ אך להודיע לערבים המתגוררים שם לפני ההפצצה ולהשאיר את מעברי הגבול פתוחים לכל פלשתיני שירצה לברוח. לדבריו, "אם שרון אינו מתכוון להפציץ את הערים הפלשתיניות מהאוויר, שיילך לבחירות". ח"כ קליינר אמר כי "שרון צריך להבין שהוא אינו יכול להושיע גם את עם ישראל וגם את התדמית שלו, וחבל שהוא מנסה לנהל מלחמה מלוכלכת עם כפפות רוקחים סטריליות על הידיים.

יו"ר האיחוד הלאומי-ישראל ביתנו, ח"כ אביגדור ליברמן, אומר בעקבות הפיגוע כי "ערפאת וחבריו הם האחראים הישירים למעשי הטרור ולכן הם הכתובת היחידה למיגור הטרור. הדרך היחידה לעשות זאת היא פירוק מיידי של הרשות וסילוק היושב בראשה".

ח"כ מוסי רז ממר"צ מביע צער עמוק על הפיגוע ואומר כי הדבר "מוכיח פעם נוספת כי כיבוש השטחים אולי נתן כמה ימי שקט, אך יוביל אותנו לאבידות נוראות יותר. שליטה בשטחים מצמצמת פיגועים לזמן הקצר ואחר כך נקבל גם מגה-פיגועים. גם ב-67' אמרו ששליטה בשטחים תמנע פיגועים ואז קיבלנו את מלחמת ההתשה ויום הכיפורים והאינתיפאדות. בתור צעד ראשון יש לשבת ולדבר עם הפלסטינים ולהתחיל עם פינוי של מאחזים והתנחלויות מבודדות".
