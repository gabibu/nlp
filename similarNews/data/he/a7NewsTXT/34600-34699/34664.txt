

החיילים הרבים הפרוסים באזור היישובים עפרה ובית אל עזבו אתמול את הפעילות הבטחונית השוטפת ופנו לאבטח את חברי הכנסת יוסי שריד ומוסי רז ממר"צ אשר הגיעו למקום כדי לעקוב מקרוב אחר הנעשה במאחזים עמונה ומאחז אסף בבנימין.

לפני שנה וארבעה חודשים נרצח אסף הרשקוביץ הי"ד, תושב עפרה. מייד אחר כך התמקמו במקום תושבי בית אל ויישובים נוספים וקראו לו "מאחז אסף". בזמנו הגיע שריד למאחז ואז נאמר לו שבתום השבעה יפונה המקום. כעת, שנה וארבעה חודשים אחרי הרצח, המקום עדיין קיים, וכמותו מאחזים נוספים על הציר.

במהלך הסיור אמר שריד כי ידוע לו שהמקומות הללו לא היו מתקיימים לולא הסכמתם של שר הביטחון בנימין בן- אליעזר, ראש הממשלה אריאל שרון והרמטכ"ל: "הכל נעשה על דעת שרון. הוא וזמביש יושבים שמה במשרד, הוא נפגש אתו יותר מאשר עם כל אדם אחר. כמה פעמים קרה לי שכשנפגשתי עם שרון ראיתי שם את זמביש". הוא הוסיף ואמר כי הקמת יישובים מנוגדת להתחייבויות של ישראל, וכי האמינות שלה היא כמו של הרש"פ. שריד גם כינה את בן אליעזר משת"פ.

אחד הכתבים שהתלוו לסיור שאל את שריד מדוע אין הוא מוחה על בנייה בלתי חוקית של ערבים כפי שהוא מוחה על הקמת המאחזים. על כך ענה לו שריד כי הוא אינו פקח בנייה, וכי הדברים אינם דומים זה לזה: "אלו הן עבירות על בטחון המדינה. הקמת התנחלויות ומאחזים בלתי חוקיים היא סוג של טרור".

במהלך הביקור הסתגרו אנשי המאחזים בבתיהם ולא באו במגע עם רז ועם שריד, וזאת בהתאם להחלטה מוקדמת של מועצת יש"ע.
