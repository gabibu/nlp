

הממשלה החליטה בישיבתה הדחופה הערב לבודד את ערפאת בבניין המוקטעה ברמאללה. כמו כן הוחלט לדרוש את הסגרת המבוקשים המסתתרים אף הם במקום. כל גורמי הבטחון התנגדו לגירושו של ערפאת מהאזור.

החלטה זו התקבלה פה אחד, לאחר ישיבה שארכה כשלש שעות כוועדת שרים לענייני בטחון ודנה בהחרפה הבטחונית ובגל הפיגועים החדש.

בישיבה נתקבלו מספר החלטות מבצעיות וכדי להטיל חסיון על ההחלטות המבצעיות החליט ראש הממשלה כי הישיבה תוגדר כישיבה של ועדת שרים לבטחון.

בהודעת הממשלה שהתפרסמה בתום הישיבה הטילה ממשלת ישראל את האשמה להמשך הטרור על ערפאת, שהקים קואליציה של טרור. בהודעת הממשלה נאמר, כי "זוהי מערכה שבה תוסיף ישראל לגלות נחישות וכוח עמידה והיא תנצח בה".

כבר במהלך הישיבה ניתנה הוראה לצה"ל לכתר את בניין המוקטעה ברמאללה ולבודד את ערפאת לחלוטין.
