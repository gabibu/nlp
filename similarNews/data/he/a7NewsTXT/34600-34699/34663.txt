

ברשתות הטלוויזיה הזרות שידרו בימים האחרונים תמונות של ילדים המיידים אבנים וחפצים שונים אל חיילי צה"ל. ואולם מתברר כי הילדים לא זורקים רק אבנים, אלא גם מטענים. לכתב "הצופה" חגי הוברמן נודע כי ביום שלישי למשל, זרק ילד מטען נפץ לעבר כוח צה"ל בחאן יונס.

מפקד בלוגה באיזור, סרן ס' סיפר לכתב העיתון "הצופה" כי "בסביבות השעה 16:30 זיהינו קבוצה של שמונים ילדים מתקדמים לעבר המוצב. הילדים זרקו אבנים לעבר הגדר והמוצב. מספר ילדים, בהם בוגרים התקרבו לנגמ"ש. יריתי יריות אזהרה באוויר והילדים ברחו לשכונה הקרובה. ילד אחד זרק חפץ לעברי. החפץ שדמה למטען או רימון התפוצץ כ-50 מטר ממני".
