

ארגון הרבנים "פיקוח נפש" שיצא בתקופת הסכם אוסלו עם פסק דין נגד מסירת שטחים, וקומם עליו בשעתו פוליטיקאים מהשמאל, מפרסם בימים אלה קריאה של מאתיים רבנים בארץ להניח תפילין "כסגולה בטוחה להרתעת האויבים ולניצחון במלחמה.

לדברי הרבנים פורסם עלון "שיצא לאור במיליון עותקים", ומתפרסם תחת הסיסמה "תפילין נגד טרור", ובו מבססים הרבנים את פסק ההלכה על קביעת חז"ל כי הפסוק "וראו כל עמי הארץ כי שם ה' נקרא עליך ויראו ממך" נאמר על תפילין שבראש, כמו כן נאמר במקורות, שעל ידי קיום מצוות תפילין כתיקונן, בזרועו ובקדקודו, יתקיים באנשי המלחמה - "וטרף זרוע אף קדקוד" שמשמעותו חיזוק לוחמינו להכרעת אויבינו באופן על טבעי.

לטענתם, הדברים מקבלים משנה תוקף היום "כאשר כל העם היושב בציון נמצא בחזית, כי אויבינו עומדים עלינו לכלותנו (היה לא תהיה), לעת כזאת יש צורך דחוף בפעולות רוחניות אשר יגרמו למגר את הטרור ולהרים קרן ישראל".
