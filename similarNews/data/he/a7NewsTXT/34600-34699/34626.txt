

מאת אבי פלד

לשני המועמדים לראשות הליכוד, אריאל שרון וביבי נתניהו, בעיה משותפת: כיצד לכבוש את ראשות הליכוד, לנפנף את המתחרה מכל המדרגות (ובעיקר ממדרגות הממשלה) וכל זאת במעטה מתחסד של רצון לשלום בית

אם להאמין לרוח הדברים בראיונות החג הממלכתיים שהעניקו שני המתמודדים על ראשות הליכוד לעיתונות, הרי שהליכוד הוא זירה רגועה בה הכל מתנהל על מי מנוחות. נראה כאילו בנימין נתניהו ואריק שרון אינם מייחסים חשיבות ל"מהומות" שבתוך המפלגה, אלא עסוקים מסביב לשעון במציאת פתרונות להצלת המדינה.

אלא שמתחת לפני השטח הליכוד בוער. בעוד פחות מחודש ייערכו הבחירות למועצות הסניפים של המפלגה, וחודש אחר כך תיערך ועידת הליכוד שתקבע איך ייראו פני המרכז הבא, הגוף הקובע בליכוד. עד אז, לא טומן איש את ידו בצלחת, וחילופי האשמות הדדים נישאים באוויר. בתוך כל הקלחת הזו, מנסים גורמים שונים ליזום פשרה שתאפשר חיים אחרי ההתמודדות.

הצעה 1: רוטציה על כיסא ראש הממשלה
אחת ההצעות שהועלתה על מנת שלא לגרום קרע בליכוד היא הצעתו של ח"כ אלי כהן. על פי ההצעה יבוטלו הפריימריס לראשות התנועה. הוועידה תבחר בשרון, בהצבעה גלויה, למועמד הליכוד לראשות הממשלה, ואת נתניהו לממלא מקומו. שרון יכהן שלוש שנים כראש ממשלה בקדנציה הבאה, ובשנה הרביעית תועבר ראשות הממשלה לנתניהו.

את הרקע ליוזמה מסביר ח"כ כהן בצורך "לא לערוך התמודדות דווקא בתקופה שלליכוד יש סיכוי להקים ממשלה שיש בה 50 חברי כנסת של הליכוד". להערכתו, אם תתקבל ההצעה, היא תיתן לליכוד הרבה שנות שלטון, מה שיאפשר למפלגה להוביל בכל התחומים אסטרטגיה שלא תהיה בנויה על מחשבה קצרת טווח הנובעת מלחצים קואליציוניים של גופים סקטוריאליים. "ממשלה כזו לא תשרוד ארבע שנים, אלא שמונה שנים ואולי יותר", הוא מבטיח.

הסיבה לעדיפות בה זוכה שרון בהצעתו היא, לדבריו, הכרה במציאות הפוליטית הקיימת היום בשטח. "צריך להשתמש בכך ששרון מקובל היום על המרכז הפוליטי בישראל יותר מנתניהו", הוא מסביר. נתניהו יכהן לצדו באחד התפקידים הבכירים, כמו חוץ או ביטחון, ובתקופה זו יוכל להשתלב מחדש במערכת הממשלתית, אחרי שכראש ממשלה, לדברי כהן, "הוא הספיק לעשות טעויות רבות".

בימים האחרונים שלח ח"כ כהן מכתבים אישיים לכל 2,700 חברי המרכז, בהם הוא מסביר את היוזמה שלו ומבקש את תמיכתם בה. "לידינו נפלה הזדמנות היסטורית שלא תחזור אולי שנות דור", הוא כותב להם. "לא פניתי לשני האישים", הוא מסביר השבוע מדוע שרון ונתניהו עצמם אינם נמנים על מכותביו, "משום שהמטרה היא שיווצר לחץ מלמטה לטובת היוזמה".

ח"כ כהן יודע שאין לתוכניתו סיכוי גדול. "אם אצליח להחתים בעד היוזמה מספיק חברי מרכז, אני מעריך שליוזמה יש סיכוי של 50, ואת השאר אקבל כשהשניים ייפגשו", הוא מעריך. "אם זו תהיה יוזמה של השטח, יש לה סיכוי להצליח".

הצעה 2: המפסיד לא ייצא מהמשחק
הצעה נוספת הועלתה על ידי סגן ראש עיריית רעננה, עוזי כהן, הנחשב לאחד מפעילי השטח הבולטים במפלגה, והפרסומאי דוד אדמון, מראשי סניף תל אביב. על פי היוזמה הזאת, המנצח בבחירות הפנימיות בליכוד, שייבחר, כך הם מניחים, גם לראשות הממשלה, ימנה את המפסיד לתפקיד שר בכיר בממשלתו- במשרד החוץ או הביטחון. "היוזמה הזו באה מהשטח, והסדר מסוג זה ימנע קרע בליכוד", מסביר כהן. להערכתו, "אם שני האישים הללו ישבו יחד בצמרת התנועה, יהיו לליכוד קרוב ל- 50 מנדטים, וכך יוכל להחזיק בתיקים חברתיים ולמנוע סחטנות".

תמיכתם של נשואי ההצעה בתוכנית אינה נראית לו הכרחית. "אם שרון ונתניהו לא יתמכו במהלך", הוא מסביר כיצד יתגבר על המכשול, "אביא את ההצעה בפני הוועידה והיא תכפה אותה עליהם. אני בטוח שהוועידה תאשר אותה". לטענתו, את המבחן הראשון היא כבר עברה. בטקס הרמת כוסית לכבוד השנה החדשה, הוא העלה את ההצעה בפני יותר מ- 2000 חברי מרכז שנכחו במקום. "התמיכה הייתה גדולה", הוא מעיד.

סיכויים קטנים לשתי היוזמות
אבל המציאות בשטח מורכבת יותר. לשתי היוזמות עבר מפוקפק ועתיד לוט בערפל. היוזמה של כהן-אדמון, מסבירים מקורות בליכוד, היא יוזמה של נתניהו עצמו. "עוזי כהן, היוזם הראשי, הוא לא יותר מאשר 'בובה' של ביבי", הם מבהירים, "הוא הונחה מטעם אנשי נתניהו לצאת ביוזמה חדשה כדי להוכיח שנתניהו בעד אחדות". "ההצעה של עוזי כהן לא תאושר, משום שהיא פשוט לא תעמוד להצבעה. היא אפילו לא תהיה נושא על סדר היום", מעריכים אותם מקורות. לדעתם, היוזמה הועלתה רק כדי לנקות את נתניהו מדימוי חתרני. "כעת", אומר פעיל בכיר במפלגה, "אם יאשימו אותו בחתרנות הוא יוכל להגיד שהוא תמך ביוזמת פשרה, בעוד ששרון דחה אותה".

בניגוד להצעה האחרונה, הרעיון לערוך רוטציה בין שרון ונתניהו אינו חדש. הוא הועלה לראשונה על ידי גדעון עזרא, סגן השר לביטחון פנים, כבר לפני שמונה חודשים. יו"ר הקואליציה, ח"כ זאב בוים, שתמך בהצעה וניסה לקדם אותה אז, מגדיר אותה השבוע כ"משאת נפש יותר מאשר יוזמה ריאלית". לדבריו, אין אפשרות שנתניהו יוותר על ההתמודדות. "הניסיונות מובנים מאליהם. אין ספק שיוזמה כזו יכולה להביא את הליכוד להישגים גדולים, אם תתקבל", מסכים בוים, "אבל ח"כ כהן מתעלם מהדבר הבסיסי ביותר בפוליטיקה, והוא היצרים האישיים החזקים אצל שני הצדדים". לגבי יוזמת כהן- אדמון, אומר בוים כי "ברור שכל מי שיתמודד בליכוד ויפסיד, יקבל את התוצאות וישתף פעולה עם המנצח, אולם אין צורך להבטיח מראש איזה תפקיד יקבל המפסיד".

למעשה, קשה מאוד למצוא היום בליכוד מישהו שמאמין בסיכוייה של יוזמת ח"כ כהן להצליח. המתחרה, עוזי כהן, אומר בנחרצות כי היא פשוט בלתי אפשרית. "שרון ונתניהו מעדיפים להתמודד", הוא בטוח. גורם בליכוד אמר השבוע ש"קשה לראות מצב בו אחת הפשרות המוצעות תתקבל". לטענתו, "כרגע אין יחסי גומלין בין המחנות, אלא רק הצהרות בתקשורת". מקורות אחרים בליכוד טוענים שההצעה של ח"כ כהן נובעת מהעובדה שהוא "ח"כ אפור", המנסה להתבלט כמי שיוצר אחדות בתנועה.

גם מקורבו של שרון, אלי לנדאו, לשעבר ראש עיריית הרצליה, מפקפק במעשיות היוזמה. "עם כל הכבוד לידידי ח"כ אלי כהן, הוא לא זה שיביא פשרות". מקורבי נתניהו מסבירים מן העבר השני כי היוזמה אינה מקובלת על נתניהו כיוון ש"לא ניתן להעביר את ראשות הממשלה בירושה. אם ראש ממשלה מתפטר, אי אפשר להמליך מישהו במקומו".

עניין אחר המפריע לנתניהו ביוזמה זו הוא העובדה שאת השינויים הגדולים במדיניות ניתן לעשות רק מייד עם הקמת ממשלה, ולא אחרי שלוש שנות פעילות. "ראש ממשלה צריך לנצל את הפופולריות שלו מיד אחרי הבחירות כדי לעשות את השינויים המהותיים".

למעשה, מסבירים אנשי נתניהו, רק יוזמת כהן-אדמון מתקבלת על הדעת. ההתמודדות בתוך המפלגה, הם מסכימים, עלולה לגרום לקרע בליכוד, ורק הכרה מוסכמת מראש של הצד המפסיד בצד המנצח, יכולה למנוע אותו. החשש מפילוג מסתמך, מלבד על תחושות בטן, גם על שמועות בליכוד, לפיהן אם יפסיד שרון בבחירות הפנימיות, הוא יחבור לבנימין בן-אליעזר ויקים אתו מפלגה חדשה.

האשמות על זיופים
"לנתניהו עצמו אין בעיה לתת לשרון תיק בכיר אם תתקבל יוזמת כהן-אדמון", מעריך השבוע פעיל ליכוד, "מה גם שברור לכולם שאחרי ששרון יפסיד הוא יפרוש. אבל כרגע ביבי לא מתעסק ביום שאחרי הניצחון".

למרות כל ניסיונות הפשרה הצצים ועולים במסדרונות הליכוד לאחרונה, בשטח המתח רק עולה. אנשי נתניהו מאשימים את מנהלת הליכוד במתן יד לזיוף בהתפקדות, על ידי איבוד מכוון של אלפי שמות מתפקדים מנאמני נתניהו. "משום מה כל הטפסים שנעלמו היו של אנשים המזוהים עם נתניהו".

"הכל שטויות", אומרים בליכוד, "אמנם יש טעויות בהקלדת הנתונים למחשב הליכוד, אבל הם לא נעשות בגלל שנאת ביבי". למעשה, לכל מחנה יש במצודה מי שדואג להתלונן על תקלות במקרה של טעות. "הטענות של מחנה נתניהו נועדו רק כדי ליצור אוירה של קיפוח", מסבירים אותם גורמים. אבל אנשי נתניהו בשלהם. הם דורשים עתה פיקוח הדוק יותר על הפעולות של מנהלת הליכוד. "מי ששולט במחשב הליכוד הוא זה שישלוט בבחירות", הם אומרים.

"עד כמה שאני יודע", אומר ח"כ בוים, "ננקטים כל הצעדים כדי להבטיח שההתמודדות תהיה נקיה וראויה, וחזקה על השופט בדימוס אורי שטרוסמן שידאג שהבחירות יהיו כשרות גם הפעם".

מה שבאמת מתרחש בליכוד היום, אומרים פרשנים במצודת זאב, הוא קרב מוחות בין שני האישים החזקים של המפלגה. שניהם מבקשים להצטייר כמי שהמפלגה נמצאת בראש סדר עדיפויותיהם. במילים אחרות   מבקשים אחדות וליכוד השורות. למעשה, לשניהם מטרה משותפת אחת: לזכות בתואר יו"ר המפלגה וכמובן ראש הממשלה, מבלי לראות את המתחרה הראשי מסתובב בין הרגליים לאחר הניצחון. "כנראה שטראומת רבין-פרס מצליחה להישמר טרייה בזיכרון הפוליטיאים לשנים רבות ובמפלגות שונות", אמר לנו בציניות אחד מיושבי המזנון ב'מצודה'.
