

ארגון "סיזמו" ההולנדי, המעורב בשנים האחרונות בפעילותם של ארגוני שמאל קיצוניים בישראל, החל באחרונה באיסוף תרומות למען משפחות סרבני השירות שהושלכו לכלא. אנשי "זיסמו" מתכוונים גם לשתף פעולה עם נציגי הסרבנים ולממן פעילויות הסברה שלהם.

אתר ynet מפרסם כי במסגרת שיתוף הפעולה עם נציגי הסרבנים הישראלים הזמין הארגון את אנלין קיש, ישראלית הקרובה לעמית גל, שסירב לשרת ביש"ע, שנכלא ושהודח מתפקידו כלוחם בחטיבת הצנחנים, לבוא ולשאת דברים בכנס התרמה שיקיים הארגון, ואף בפאנל בהשתתפות עיתונאים ואנשים התומכים בסירוב לשרת ביש"ע.

קיש אמרה כי היא שמחה שישנם בחורים שאינם מסכימים לשרת ביש"ע: "אני חושבת שמדינה בת זמננו צריכה צבא, אך הוא צריך להיות צבא הגנה ולא צבא שתוקף. אני חושבת שבדרך שבה אנחנו הולכים עכשיו אנחנו הורסים את עצמנו. ההולנדים יכולים לסייע לנו במאבק באמצעות גיוס כסף. כל סיוע חשוב, ובשביל כל פרסום של מודעה בעיתון צריך כסף. זאת הציונות שלי: לעזור במאבק נגד המלחמה ובעד השלום".

קיש הוסיפה כי בפאנל שבו תשתתף היא תענה לשאלות הקהל ותסביר את המצב בארץ.
יצוין כי אף שהסרבנים טענו בעבר כי הסירוב לשרת הוא עניינה הפנימי של מדינת ישראל, וכי אין להם כוונה להפוך אותו לנושא בינלאומי, הרי שבאחרונה הם החלו להעניק ראיונות לאמצעי תקשורת זרים בהיקף נרחב.
