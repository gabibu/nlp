

אמש נכנס צה"ל לתוך העיר רמאללה וכיתר את לשכת ערפאת ללא הגבלת זמן. עשרים מבוקשים ששהו במתחם המוקטעה, הסגירו עצמם.ישראל דורשת את הסגרתם של עשרים מבוקשים כבדים ובהם מפקד המודיעין של הרש"פ תאופיק טיראווי ומפקד כוח 17 מחמוד דמרה השוהים עדיין במוקטעה.

במהלך הלילה נהרסו כעשרה מבנים חומות וקראוונים במתחם המוקטעה בעיר. הבוקר פוצץ מבנה בן ארבע קומות הנקרא "מבנה הבטחון וההגנה". מבנה זה ששימש את האנשים האחראים לאבטחת המוקטעה וערפאת ממוקם דרומית ללשכתו.

החיילים עברו את שערי הלשכה והם סגרו את המקום במטרה לבודד את ערפאת ולהראות בכך כי הוא האחראי על הפיגועים של הימים האחרונים.

בד בבד עם כניסת הכוחות לרמאללה התכנסה הממשלה לישיבה בתל אביב כדי להחליט אילו צעדים לנקוט בתגובה על גל הטרור המתחדש.

הישיבה הוגדרה כישיבת שרים לעניני ביטחון שאסור למסור פרטים על תוכנה.בתום הישיבה נמסרו החלטות הממשלה .

ישראל דורשת את הסגרתם של כ-20 מבוקשים שמצאו מקלט בבנין המוקטעה ובראשם, ראש המודיעין ביו"ש תאופיק טיראווי ומפקד המשמר הנשיאותי (כוח 17) מחמוד דמרה.

כוחות צה"ל יכתרו את בניין המוקטעה ללא הגבלת זמן עד להסגרת המבוקשים, בדומה למצור שהוטל בזמן מבצע "חומת מגן" על כנסיית המולד בבית לחם.

הוטל עוצר מלא על מרבית ערי הרש"פ פרט לבית לחם ויריחו. בנוסף התקבלו מספר החלטות מבצעיות שעל-פי החלטת ראש הממשלה הוטל חסיון מלא על תוכנן.

שורת ההחלטות שקיבלה הממשלה, גובשה בדיונים מקדימים שקיים שר הבטחון בנימין בן-אליעזר עם ראשי צה"ל והשב"כ, שהובאו אחר-כך לאישור ראש הממשלה. שרון החליט לקבל את אישור הממשלה כולה לצעדים הללו ולפיכך הורה לכנס את הישיבה לשעה 6:30 בערב, במקביל, ניתנה כבר הוראה לצה"ל להתחיל בכיתור בניין המוקטעה.

יש לציין כי מהמסמכים שנתפסו במוקטעה במהלך מבצע "חומת מגן" עלה בבירור שטיראווי היה מעורב באופן ישיר בביצוע פיגועים. וכך גם אנשי כוח 17.

גורמים מדיניים מסרו כי מטרת המצור על ערפאת היא להצר את מרחב המחיה שלו שלא ישמש איזור למתן מחסה למבוקשים.

ראש הממשלה שר האוצר ושרים רבים נוספים דרשו את גירושו של ערפאת אולם כל גורמי הבטחון היו מאוחדים בדעה כי אין לגרשו בשל החשש שהדבר יגרום לנזק מדיני לישראל. "עדיף שיתפוגג או ימוג" כהגדרתם.

כוח צה"ל בסיוע טנקים ונגמשי"ם של צהל נכנס אתמול לבית חנון שבצפון רצועת עזה והרס שלושים וארבע מחרטות המשמשות לייצור אמצעי לחימה. כמו כן נהרסה מעבדת חבלה. במהלך הפעולה נפצעו שלשה חיילים באורח קל כאשר אחד הטנקים עלה מטען חבלה במשקל 40 ק"ג.

במהלך הלילה קראו חיילי צה"ל במוקטעה ברמקולים למבוקשים להסגיר את עצמם. קבוצה של עשרים ערבים מבוקשים שמצאו מקלט ככל הנראה בקראוונים שהובאו למקום ונהרסו הלילה הסגירו עצמם לידי חיילי צה"ל. הקבוצה הועברה לחקירת השב"כ. גורמים במערכת הבטחון מסרו כי לא מדובר במבוקשים "כבדים".

כוחות צה"ל ומג"ב עצרו הלילה שמונה דרושי חקירה ומבוקשים ברמאללה, בטול כרם, בשכם ובחברון.

גורמים בלשכת ערפאת מסרו כי הרש"פ נמצאת במגעים רצופים עם גורמים בינלאומיים רבים מסבירה להם את המצב ודורשת שילחצו על ישראל להסיג את כוחותיה ממתחם ערפאת.

יועצו של ערפאת נביל אבו רודיינה אמר כי עד כה לא קיבלה לשכת ערפאת כל דרישה להסגיר את המבוקשים בלשכה. הוא התייחס לכריזה שהשמיעו החיילים ברמקולים ואמר כי "קולות ההרס שעשו הדחפורים מנעו ככל הנראה מאנשי ערפאת לשמוע את הדרישה".

יצוין כי ערפאת הגיב אתמול על הפיגוע הרצחני בתל אביב והטיל את האשמה על ישראל: "עשינו את הכל כדי לתאם עמדות עם הארגונים הפלשתינים כדי להרגיע את השטח, וכך גם היה. הייתה רגיעה של חודש ימים, שבה לא היו פיגועים, אך תשובת ישראל הייתה המשך ההסלמה והטלת הסגר, רצח פלשתינים והריסת בתים". ערפאת הוסיף כי הפלשתינים ימשיכו "לעמוד איתן" עד שיקבלו את כל "זכויותיהם" - "מדינה פלשתינית ובירתה ירושלים". עוזרו של ערפאת סאיב עריקאת טען כי "מעשיה של ישראל הם שמביאים למצב הזה".
