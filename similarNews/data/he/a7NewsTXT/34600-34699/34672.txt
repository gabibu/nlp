

מפקדו לשעבר של חיל האוויר האלוף במילואים אביהוא בן נון אמר אתמול כי הוא מסכים עם טענותיהם של נציגי משפחת ארד שלא נעשה מספיק מצד ממשלת ישראל כדי לאתר את רון וכדי לשחררו.

שש עשרה שנים חלפו מאז נפל הנווט רון ארד בשבי. במהלך טיסה בשמי לבנון נפגע מטוסו, והוא נאלץ לנטוש את המטוס. ארגון המחבלים "אמל" הוא ששבה את רון, ומאז הוא הועבר בין כמה ארגונים, שכולם נתמכים בידי איראן. למרות העובדה שרון אינו מקבל מכתבים ואינו שולח מכתבים כבר חמש עשרה שנה מאמינים בני משפחתו וחבריו כי הוא עדיין בחיים, והם מנהלים למענו מאבק ציבורי עיקש וממושך.

בשנה האחרונה נפטרה בתיה, אמו של רון, ממחלה קשה, וקרוביה סיפרו שהמאבק להשבתו של בנה גזל ממנה כוחות מרובים.

אתמול נתגלה לראשונה כי רון ארד כלל לא היה אמור להשתתף בטיסה ההיא ללבנון. אלוף משנה במילואים יעקב עובדיה הוא שהיה אמור להיות הנווט של המטוס שהופל, אולם הוא ביקש להשתחרר מן הטיסה כדי ללכת לאזכרה של חבר. עובדיה לא הסכים לוותר על האזכרה, ובעקבות כך הזעיק חיל האוויר את רון ארד מן הטכניון, כשלוש שעות לפני הטיסה. לדברי עובדיה, בתום הטקס הרגיש בפעילות רבה מן הרגיל של מטוסי הבסיס. "החלטתי שאני לא הולך, כמנהגי, אחרי האזכרה אל הסוכה של ההורים של יוגב, אלא חוזר לטייסת. המטוס החסר ברביעיית המטוסים היה של הנווט רון ארד".
