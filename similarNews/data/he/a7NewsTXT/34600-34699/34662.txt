

שר ההגנה של ארה"ב דונלד ראמספלד אמר בדיון בוועדת השירותים המזויינים של בית הנבחרים האמריקני כי הוא מקווה שישראל תנהג באיפוק במקרה שתותקף בידי עיראק כפי שנהגה בימי מלחמת המפרץ.

זוהי התיחסות ראשונה של הממשל האמריקני לגבי תגובה אפשרית של צה"ל במקרה של התקפה עיראקית. עד כה עמדתה של ישראל היא כי תגיב בכל מקרה של התקפה כדי לא לאבד את כוח ההרתעה הישראלי.

ראמספלד אמר בדיון כי מודע לסכנה שבמהלך התקפה אמריקנית, סדאם עלול יתקוף את ישראל וכמה מהמדינות השכנות כפי שכבר עשה בעבר. שר ההגנה הבטיח שפעולה אמריקנית בעיראק תהיה קצרה ככל האפשר כדי לצמצם את האיום.

לדבריו, ארה"ב תתייעץ עם ידידותיה באזור ותדון עמן בדרכים להתמודד עם הסכנה העיראקית.

יש לציין כי בימים האחרונים נכנסו למערב עיראק כוחות קומנדו אמריקניים ובריטים שיתפרסו שם בניסיון למנוע ירי טילים על ישראל. כמו כן הונחתה על שדה תעופה גדול ושטחים הסמוכים לו הפצצה אווירית כבדה שנועדה לאפשר את התפרסות הכוחות שם.

עוד אמר ראמספלד כי יהיה צורך בלחימה קרקעית כדי לחסל את מאגרי הנשק להשמדה המונית שעיראק מסתירה גם במחילות הממוקמות במקומות אסטרטגיים כמו מסגדים, בתי חולים ובתי ספר. מיקום זה של הנשקר מסביר ראמספלד מונע שימוש בהפצצה אווירית.

שר ההגנה מעריך כי החיילים העיראקיים יסרבו להוראה להפעיל נשק להשמדה המונית נגד חיילי בנות הברית,אך לא ניתן להבטיח שכך יהיה ולא ניתן למנוע מסאדם להפעיל נשק זה.

שר החוץ האמריקני קולין פאוול דורש כי החלטה חדשה של מועצת הביטחון תבהיר לעיראק כי היא תשלם מחיר כבד מאוד אם לא תסכים להתפרק מנשקה.

גורמים בניו יורק טענו אתמול כי בכירים אמריקאים וירדנים עוסקים בימים האחרונים בגיבוש הסכם חשאי, שלפיו כוחות אמריקאיים יורשו לפעול משטחה של ירדן בעת מלחמה בעיראק.
