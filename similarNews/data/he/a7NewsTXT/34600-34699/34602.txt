

עמותת "אורות החסד" עמותת העזרה לזולת של הציונות הדתית, פתחה קו טלפון לתרומות הנקרא "כוכבית החסד". על ידי הקשת 8604*, בגימטריא = חסד, מכל טלפון רגיל, אפשר יהיה לתרום.

השבוע, לקראת חג הסוכות ערכה "אורות חסד" מבצע חלוקה של אלפי חבילות-ענק של מזון ומצרכים. כל חבילה הכילה בשר, תפוחי-אדמה, גזר, בצל, יין, אורז, אבקת מרק, תה, קפה, ממרח שוקולד, סלטים וחומוס.

העמותה מחלקת מדי שבוע כאלף סלי מזון בסיסי בעשרות סניפים ומרכזי חלוקה ברחבי הארץ. בתחילת החורף היא חילקה כמה מאות "ערכות חום" שכללו שמיכות, תנורים ונעליים חמות לילדים.

החלוקה מתבצעת ע"י בני נוער דתיים מתנדבים, כבני ישיבות, בנות שרות לאומי, חניכי "בני עקיבא", "עזרא" ו"אריאל", נוער תקומה והאברכים בגרעיני "קרן מורשת".

בקיץ האחרון סייעה "אורות חסד" להפעלת קייטנה לכמאה ילדים, דתיים וחילוניים, ממשפחות שבניהם נרצחו בפיגועי טרור, או שאבותיהם נפלו במבצע "חומת מגן".
