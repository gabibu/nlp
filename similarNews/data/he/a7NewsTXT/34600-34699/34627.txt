

יועץ התקשורת של ראש הממשלה, רענן גיסין, מפנה אצבע מאשימה אל סוריה בעקבות פיגוע הטרור בתל אביב. "אין זה סוד שההוראות לביצוע פיגועי הטרור, בין אם של הג'יהאד האסלאמי ובין אם של החמאס מגיעות מדמשק כבר 20 שנה", אמר גיסין בראיון לרשת "סקיי".

גיסין האשים את הרש"פ כי היא "אינה נוקפת אצבע" כדי למנוע את הפיגועים. הוא מציין כי כוחות הביטחון הפלשתיניים בהם כוח 17 והבטחון המסכל שותפים בביצוע פיגועי טרור.

היום פורסם כי הקונגרס והממשל האמריקני מתחו ביקורת קשה כלפי סוריה. לדבריהם סוריה עומדת היום בראש המדינות הערביות המנסות לסכל את המתקפה האמריקנית נגד עירק. עוד מאשימים האמריקנים את סוריה כי היא תומכת בארגוני מחבלים.


