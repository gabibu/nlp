

בעוד שעות אחדות ייכנס חג הסוכות, ובמהלכו יצא עם ישראל מבתי הקבע שלו וישב בסוכות של עראי. עם זאת נראה כי יש מי שמתכוון להפוך את חג הסוכות תשס"ג לפסח, ולמנוע מאתנו לאכול לחם ומוצריו בשבוע הקרוב. מדובר ביצרני הקמח, המאיימים בהשבתה כללית של אספקת הקמח החל מיום ראשון.

יצרני הקמח טוענים כי משרד התעשייה והמסחר הפר את ההסכם שהושג בינו ובין טחנות הקמח לפני פחות מחודש. "כל מה שאנו דורשים הוא קיום הסכם. משרד התמ"ס התחייב בפנינו להפעיל מנגנון אוטומטי לעדכון של מחירי הקמח מדי חודש. השרה דליה איציק נמצאת בניו-יורק, ובינתיים אנו מפסידים מאות אלפי שקלים ביום", אמר אתמול הדר גולומבק, מנכ"ל טחנות הקמח "דגן" ו"גולן".

דרישת היצרנים היא להעלות את מחיר הקמח בכ 25%, וזאת בעקבות התייקרות של 29.3% במחירי החיטה בחודש האחרון.
בארבעת החודשים האחרונים רשמה בורסת החיטה בארה"ב עלייה של 70% במחירי החיטה: מ-290 סנט לבושל (יחידת מידה, בערך 35 ליטר, המקובלת בבורסת הסחורות), ל 489 סנט לבושל.
ממשרד התעשייה והמסחר נמסר כי בתחילת השבוע יתקיים דיון בנושא.
ועד שיושג הסכם: "אם אין לחם נאכל עוגות" (מקמח תפוחי אדמה)...
