

זמני כניסת ויציאת השבת והחג:

ירושלים 18:01-19:12
חיפה: 19:14- 18:11
תל אביב 19:15- 18:20
חברון: 19:10- 17:58

שבת שלום וחג שמח לכל בית ישראל!

הבנים והאבות בסוכה / הרב דב ביגון
ההיסטוריה של עם ישראל, ראשיתה באברהם אבינו ואחריתה במלך המשיח מבית דוד. אברהם אבינו הוא בחינת הזרע שממנו הולך וצומח וגדל עם ישראל, כפי שנאמר ``ויאמר ד` אל אברהם לך לך  אל הארץ אשר אראך, ואעשך לגוי גדול ואברכך ואגדלה שמך, והיה ברכה`` (בראשית יב ב). והמלך המשיח הוא בחינת הפרי המתוק שבדורו עם ישראל יקיים בפועל, יממש את אשר הובטח לאברהם אבינו בתחילת דרכו ``ונברכו בך כל משפחות האדמה`` (שם)   דהיינו, אור לגויים. בסוכה אנו מארחים כביכול בכל ערב את מנהיגי האומה. לא רק שאנו נפגשים עם אבות האומה ורועיה, מדברים במעלתם ובשבחם ובתפקידו של כל מנהיג ומנהיג - אלא אבות האומה אף הם מתבוננים ורואים אותנו, את הבנים שבכל דור ודור, את מצבם ופועלם במהלך הדורות בבחינת ``והשיב לב אבות על בנים ולב בנים על אבותם`` (מלאכי ג).

נכון לעכשיו, האבות המתבוננים בנו, רואים בנו את דור התחיה וקיבוץ הגלויות, שהוא פרק מיוחד ומופלא בתולדות האומה והעולם כולו. מצד אחד אין לך קץ מגולה מזה: קיבוץ גלויות ופריחת הארץ, ומצד שני, דור של מלחמות. כדברי חז``ל ``בשביעית מלחמות במוצאי שביעית בן דוד בא``.

ההתנגדות לשיבת עם ישראל לארץ ישראל מצד אומות העולם איננה מקרית, היא נצפתה מראש על ידי כל הנביאים והחכמים, כדברי דוד המלך נעים זמירות ישראל: ``למה רגשו גויים ולאומים יהגו ריק  על ה` ועל משיחו`` (תהילים ב). וגם התוצאה ידועה מראש: ``תרעם בשבט ברזל ככלי יוצר תנפצם`` (שם בהמשך). אשרינו מה טוב חלקנו שאבותינו אברהם, יצחק, יעקב, משה, אהרן יוסף ודוד, מביטים בדורנו ורואים כיצד סוכת דוד הנופלת הולכת וקמה מנפילתה ככתוב ``ותוליכנו מהרה קוממיות לארצנו``.
בברכת חג סוכות שמח
מהמצפה לישועה השלמה- הרב דב ביגון
