

ההתפקדות למפלגת העבודה הסתיימה. למרות הפעילות המאומצת הסתבר אתמול בעת נעילת הקלפיות כי למפלגה התפקדו 130 אלף איש בלבד, מתוכם 46 אלף מתפקדים חדשים בלבד.פחות ממחצית המתפקדים למפלגת הליכוד. אלה מונים 310 אלף איש. נתונים אלה הופכים על פיהם את התפיסה הרווחת, ולפיה מפלגת העבודה היא הגדולה במדינה.

בחודשים האחרונים פעלו במרץ חברי הכנסת ועסקני מפלגת העבודה כדי לפקוד את חבריהם ולהגדיל עד כמה שאפשר את כוחה של מפלגתם. למאמצים אלה נוספה עבודתם האינטנסיבית של המועמדים לראשות המפלגה להביא את האנשים שתומכים בהם להתפקד למפלגה ובכך להגדיל את סיכוייהם להיבחר.

נראה כי מספרם הזעום של המתפקדים מעיד על המשבר החמור המתחולל בתוכה. המועמדים לראשות המפלגה מאשימים זה את זה במצב ואף מנסים לתרצו:

עמרם מצנע האשים אתמול את יריבו, יושב הראש הנוכחי של המפלגה, בנימין בן אליעזר, באומרו כי יש לתלות את הירידה במספר המתפקדים בהנהגה הנוכחית של המפלגה, אשר כשלה והביאה לדרדורה של מפלגת העבודה.

חיים רמון הודיע לפני כשבוע כי לא יתמודד לראשות המפלגה ויצטרף למצנע אך מאז כבר הספיק להביע חרטה על הכרזתו זאת. הוא מצדו ניסה לתרץ את המספר הנמוך באומרו שהמתפקדים של מפלגת העבודה הם אנשים שעושים זאת בכנות ומתכוונים להצביע למפלגה, ואילו מתפקדי הליכוד הם אנשים שלא בהכרח יצביעו למפלגה, וזה ההסבר לפער במספר המתפקדים.
