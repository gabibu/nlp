

זוהו חמשת ההרוגים מהפיגוע בתל אביב. נהג האוטובוס: יוסי ממיסטאלוב בן 39 מאור יהודה, עופר זינגר ממושב פצאל בבקעת הירדן, רוזנה סיסו בת 63 מגן יבנה וסולומון הונינג בן 80 מת"א
ויפה שם טוב חנון בת 49 מת"א.

אתמול בחמישה לאחת בצהריים עצר אוטובוס מס' 4 של חברת "דן" בתחנה בפינת הרחובות אלנבי- רוטשילד, שם עלה עליו מחבל מתאבד, אשר חיכה שגם קשיש שהמתין עמו לאוטובוס יעלה עליו. לאחר שניות אחדות נשמע פיצוץ. המחבל, שנשא על גופו חומר נפץ גדוש בברגים, במסמרים ובאומים פוצץ את עצמו בקדמת האוטובוס, רצח חמישה אנשים, ביניהם את נהג האוטובוס ופצע קרוב למאה איש, מתוכם אחד במצב אנוש וששה במצב קשה, והם נאבקים על חייהם. הפצועים פונו לבתי החולים בתל אביב וכן למרכז הרפואי שיבא בתל השומר, והם סובלים מפגיעות הדף, מכוויות ומחדירת רסיסים.

עדי ראייה סיפרו כי המראות היו קשים, וכי אנשי מד"א עמלו שעות ארוכות להוציא את הגופות מתוך האוטובוס. אנשי זק"א, המורגלים בזירות פיגועים, העידו אף הם כי המראות היו קשים.
דני רבינוביץ', בעל חנות חשמל ברחוב, סיפר: "הייתי בחנות, שמעתי את הפיצוץ ויצאתי מיד לעזור. האוטובוס החל להידרדר לכיוון הבנק הקרוב. אנשים קפצו מהחלונות וצעקו בהיסטריה. האוטובוס, שהיה מלא בנוסעים, המשיך בערך עוד 50 מטר קדימה, ונעצר רק אחרי כמה שניות". נאווה, המתגוררת מעל מקום הפיצוץ: "שמעתי בום גדול, יצאתי וראיתי אוטובוס מידרדר לכיוון מערב. נכנסתי לפניקה, ראינו את הגופות מפוזרות על הרצפה".

כרמית, צעירה שנפצעה קל בפיגוע, סיפרה כי כאשר ניסתה לצאת מהאוטובוס הרגישה שמישהו מושך אותה פנימה. "כנראה שמישהו ניסה להיאחז בי, ואני לא הבנתי מה קורה בכלל, ומאיפה הפיצוץ. כל מה שעניין אותי זה לצאת מהאוטובוס. הכל היה שחור ושרוף לגמרי".

האחות יפה אברהמי הלכה ברחוב אלנבי לאחר שסיימה את עבודתה, ואז אירע הפיגוע: "ראיתי את הפיצוץ, רציתי לעזור לאנשים ולא יכולתי. הרגשתי לא טוב והתעלפתי. באו אנשים ולקחו אותי. זה מחזה קשה. זו הפעם הראשונה שאני רואה דבר כזה. זה היה מחזה איום. אני לא מאחלת לאף אחד לראות מחזה שכזה".

ארגון החמאס קיבל עליו את האחריות לפיגוע והזהיר כי יבואו פיגועים נוספים בעקבותיו, וזאת בתגובה על קולות הבאים מתוך מדינת ישראל כאילו בכוונת ערביי הרש"פ לשנות מגמה ולהפסיק את הפיגועים בתוך שטחי ישראל הקטנה: "מדובר בפעולה מתוך סדרת תגובות של החמאס על פשעי ישראל. הפיגוע מוכיח לכל מי שבישראל דיבר על כך שהעם הפלשתיני התייאש, ושהזרועות הצבאיות נפגעו אנושות מצה"ל, כי העם הפלשתיני במצב טוב, וכי ההתנגדות תימשך".
