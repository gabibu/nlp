

מטען חבלה שהונח בתוך צינור מתכת ונשא כתובת אנטישמית התפוצץ אתמול ליד מבנה מגורים במוסקבה. לא היו נפגעים. הפיצוץ הקטן התרחש בשעות המוקדמות בדרום-מערב העיר, וגרם נזק קל לכמה חלונות בבניין. הצינור נשא את הכתובת "נגד היהודים", ברוסית משובשת.

סוכנות הידיעות אינטרפאקס ציטטה את הרב הראשי של רוסיה, ברל לזר, שקרא לשלטונות לנקוט בצעדים מיוחדים כדי להלחם באנטישמיות.

מצד שני, אישר הנשיא ולדימיר פוטין אתמול חוק, שמטרתו להגביל את פעילות הקיצונים, ומוציא מחוץ לחוק פרסום תעמולה המבוססת על עליונות גזענית ולאומית, שימוש בסמלים נאצים, הקמת קבוצות מזויינות, או קריאה להפלת הסדר החוקתי הקיים ברוסיה.
