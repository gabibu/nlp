

בבסיס חיל האוויר בחצרים נערך אתמול המסלול האקדמי של קורס הטיס שלדעת רבים יגרום למהפך בהכשרת טייסי חיל האוויר. במעמד מפקד חיל האוויר האלוף דן חלוץ, סגן נשיא האוניברסיטה, ד"ר ישראל גרמן, הרקטור פרופ' נחום פינגר ואנשי הנהלה נוספים נערך אתמול טקס חנוכת המסלול האקדמי של הקורס בבית הספר לטיסה של החייל.

כתב ערוץ 7 משה פריאל שנכח באירוע מוסר כי במסגרת הסכם ראשון מסוגו שהושג בין חיל האוויר לבין אוניברסיטת בן גוריון בנגב החל מקורס הטייס הקרוב חניכי הקורס במקביל להכשרתם כטייסים, ילמדו לתואר ראשון בתחומים מדעי המחשב, טכנולוגיות המידע, וניהול פוליטיקה וממשל וכלכלה. בדברים שאמר מפקד חיל האוויר האלוף דן חלוץ ציין בן השאר כי "פתיחת שערי האקדמיה לטיס של חיל האוויר היא נקודת מפנה בחיל והיא נועדה לטפל בדבר החשוב ביותר, והוא האדם הלוחם. העתיד תלוי בכם, על רקע מדינת ישראל המצוייה באחת משעותיה הקשות ביותר. האקדמיה של חיל האוויר היא בין השאר העתיד של החיל. ואילו רקטור האוניברסיטה פרופ' נחום פינגר הדגיש כי "אנו גאים להיות שותפים להתגשמות חלום שנרקם במשך שנים רבות, לשלב הכשרה לטייס עם לימודים אקדמאיים. יש פה יצרתיות ותעוזה. זו התגלמות של כוח הרוח עליו דיבר הנביא זכריה שאמר לא בחיל ולא בכוח כי אם ברוחי אמר ד' צבאות".
