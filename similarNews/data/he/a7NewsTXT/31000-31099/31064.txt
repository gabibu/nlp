

מטוס תובלה רוסי התרסק אתמול בעת שהמריא מנמל התעופה שרמטייבו שליד מוסקבה. רשות התעופה הרוסית מסרה שמבין 16 אנשי הצוות שהיו על המטוס ניצלו רק שניים והיתר, ככל הנראה, נספו בהתרסקות.

התרסקות זו אירעה יממה בלבד לאחר שמטוס קרב רוסי מדגם סוחוי-27 התרסק לקרקע במהלך מפגן אווירי באוקראינה, וגרם למותם של כ-90 בני אדם.

נשיא אוקראינה, ליאוניד קוצ'מה, הדיח אתמול את הרמטכ"ל הרוסי פטרו צ'וליאק, בעקבות האסון האוירי בשבת בלביב שבמערב אוקראינה, שגרם למותם של 83 אנשים, כך נמסר בהודעת הנשיאות האוקראינית. הרמטכ"ל המפוטר כיהן גם כממלא מקומו של שר ההגנה, כאשר זה היה בחופש.

אתמול הגיש גם שר ההגנה, ולאדימיר שקידצ'נקו, את התפטרותו לנשיא, אבל טרם נמסרה עד כה החלטתו אם לקבלה כמתחייב בחוק או לא.

בעקבות הטרגדיה האווירית במערב אוקראינה, שבמהלכה נהרגו 83 אנשים נעצרו המפקד לשעבר של חיל האויר, ויקטור סטרלניקוב, ושלושה קצינים אחרים בחיל. כך הודיעה התביעה הכללית האוקראינית.

"תוצאותיה הראשוניות של החקירה מצביעות על כך שהאסון נגרם עקב טעויות קשות בתכנון הטיסות", נאמר בהודעת התביעה בה נמסר גם כי הגנרלים ויקטור סטרלניקוב וסרגיי אונישטצ'נקו, המפקד לשעבר של הכנף האוירית ה-14 שנטלה חלק במפגן האוירי, "חשודים ברשלנות מקצועית, שגרמה להשלכות חמורות".

בנוסף, חושדת התביעה בסגן מפקד של הכנף ה-14 ובבכיר אחר, הממונה על תכנון הטיסות, ב"הפרת הוראות השימוש" במטוסים, כך לפי אותה הודעה.

ובנוסף לכל אלה, פתחה התביעה בחקירה בגין אותה עבירה נגד שני טייסי המטוס שהתרסק, וולודימיר טופונאר ויורי יגורוב. שני אלה הצליחו להפעיל את כסא המפלט שלהם, והצילו את חייהם. מטוס הקרב שלהם מדגם סוחוי SU-27 התרסק בשבת בשדה התעופה של סקניליב בלביב (מערב אוקראינה), וגרם למותם של 83 אנשים, וביניהם 19 ילדים, ולפציעת 199 אחרים, כך לפי הנתונים המעודכנים הרשמיים האחרונים. (עתי"ם-איי אף פי)
