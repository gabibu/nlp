

מחקר שמפרסם היום בנק ישראל קובע כי מתחילת הרבעון של שנת 2002 מליון ישראלים בגילאים 25 עד 65 אינם עובדים, ורובם גם לא מחפשים עבודה. 60% מתוכם נשים ו-40% גברים. רק 255,000 פנו ללשכות התעסוקה. המחקר קובע כי העובדים הזרים מהווים 13% מכוח העבודה בישראל.

ממחלקת הדוברות של בנק ישראל נמסר לערוץ 7 כי על פי הקריטריונים הבינלאומיים להגדרת כוח עבודה הכוללים גברים ונשים מגילאי 15 עד 70 עולה כי 2.4 מליון ישראלים אינם עובדים.

עוד קובע הבנק כי משקלם של הפרטים בישראל שאינם עובדים גבוה באופן משמעותי מזה שבמדינות המפותחות.

בנק ישראל פרסם גם שורה של המלצות לשינוי המדיניות בשוק העבודה בישראל.

בין היתר המליץ בנק ישראל לצמצם את הגמלאות להבטחת הכנסה, להקטין את מספר העובדים הזרים ולהגדיל את עלויות ההעסקה שלהם, כך שהעובדים הישראלים יוכלו להתחרות בהם בתנאים שווים ואף מועדפים.

בנק ישראל מציין במחקרו כי צמצום העובדים הזרים, יעול ההכשרה המקצועית ומנגנוני השמת העובדים הם צעדים הכרחיים להזרמה מיידית של עובדים ישראליים למעגל העבודה במשק.

המחקר נותן דגש רב על נושא החינוך וקובע כי לטווח הארוך יש להשקיע מאמצים לשיפור מערכת החינוך תוך מתן דגש על השכבות החלשות. צעדים נוספים, אותם יש לנקוט לדעת בנק ישראל לטווח הארוך, הם שינוי במדיניות תשלומי ההעברה [בטוח לאומי] כך שיציאה לעבודה תהיה משתלמת יותר על פני קבלת קצבה כמובטל, שיפור הגישה למרכזי תעסוקה, באמצעות השקעה בתשתית ועידוד מרכזי תעסוקה אזוריים.

יש לציין כי המחקר של בנק ישראל מתפרסם רק יומיים לאחר פרסום תוכנית הקיצוצים לשנת 2003 והוא תומך ומגיע לאותן מסקנות של האוצר ולפיהן יש לצמצם את מספר העובדים הזרים ולהקטין את תשלומי אבטחת ההכנסה.

