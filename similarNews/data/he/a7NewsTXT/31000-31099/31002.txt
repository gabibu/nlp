

המנהיג הרוחני העליון של אירן, הייאטולה עלי חמנאי, אמר בשבת שארצו תגרום לה לארה"ב להצטער על כל התקפה נגד הרפובליקה האיסלאמית, שוושינגטון הכריזה עליה חלק מ"ציר הרשע".

אזהרותיו האחרונות של חמנאי באות אחרי קריאותיה של ארה"ב להחלפת המשטר באירן, בעקבות הגעתה למסקנה שהנשיא המתון מוחמד חתאמי "לא מספק את הסחורה".

"האמריקנים יודעים שאם יחליטו על התערבות צבאית, האומה הזאת תגיב בצורה כזו שהם יצטערו על-כך", אמר חמנאי במיפגש פומבי, וצוטט על-ידי אמצעי התקשורת הממלכתיים.
"האמריקנים לא יוכלו לעשות את מה שהם עשו ב-1953, כי העם האירני מאמין באיסלאם ובמהפכה, והוא ער למזימות נגדו", אמר, והתייחס בכך להפיכה נגד ראש הממשלה הנבחר לשעבר, מוחמד מוסאדק, בסיועו של ה-C.I.A, להחזרת השאה לשלטון.

הבית הלבן הכחיש שהוא זונח מאמץ שנמשך חמש שנים למצוא שפה משותפת עם חתאמי, אבל בכירי הממשל אמרו שהם יתרכזו מעתה והלאה בעידוד לחצים מתוך העם האיראני למען שינויים.

