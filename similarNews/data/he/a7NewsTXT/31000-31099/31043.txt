

עשרת אלפים בני אדם (על פי אמדן המשטרה) מכל רחבי הארץ, ליוו אחר הצהריים למנוחות את רבה של צפת הרב לוי ביסטריצקי, שנפטר מהתקף לב בגיל 54. בין המלווים היה הרב הראשי לישראל הרב מאיר לאו, שאמר כי חלל גדול נפער בעולם הרבני עם פטירתו של הרב ביסטריצקי.

כתב עתי"ם מוסר כי הרב לוי ביסטריצקי, שכיהן כרבה הראשי האשכנזי של צפת בגליל העליון, אושפז ביום שלישי שעבר במחלקה לטיפול נמרץ של ביה"ח בצפת, לאחר שחש בליבו. במהלך אישפוזו עבר צינתור והרגיש בטוב, אך בבית החולים הוחלט להשאירו להשגחה והמשך טיפול.

אבל כבד ירד על צפת עם היוודע דבר מותו של הרב לוי ביסטריצקי, שכיהן גם כרבה של קהילת חב"ד המקומית, והיה אהוד מאוד על תושבי העיר ואנשי קהילתו. בעקבות פטירתו הכריזו רבני העיר על ביטול מלאכה וקראו לתושבי העיר להשתתף בהלוויה. מסע ההלוויה יצא מבית הכנסת "היכל לוי יצחק" בקרית חב"ד בצפת. מיטתו הוצבה במרכז בית הכנסת ואלפים שגדשו את המקום עברו על פניה. בשל מנהג חב"ד לא נישאו הספדים, ורבנים אמרו לזכרו דברי תורה. הרב ביסטריצקי הניח אחריו רעיה, הרבנית אסתר, שבעה בנים, בת ונכד.
