

עובדי ענף הלבידים יפגינו היום מול לשכת שרת התמ"ס בירושלים. לפני כמה חודשים התגבשה תכנית להצלת שלושת מפעלי העץ הלבוד האחרונים בישראל. בבסיס תכנית ההצלה עמדה הבטחת ממשלת ישראל להטיל היטל ביטחה על היבוא המתחרה מחו"ל ובכך לאפשר תחרות הוגנת בין השוק המקומי ובין הייבוא.

למרות ההבטחות, חלפו חודשים רבים וההיטל נותר בגדר הבטחה בלבד. באין היטל ביטחה צובר המיזם הפסדים עצומים מדי חודש. למפרק המפעיל שמונה ע"י בית המשפט לא נותרה ברירה אלא לסגור.

לדברי ח"כ עמיר פרץ יו"ר ההסתדרות החדשה: "זו עוד דוגמא לדרך בה הממשלה מפנה עורף לעובדי התעשייה. קודם היא גורמת להם לאבד את מקום עבודתם ואח"כ היא מאשימה אותם על היותם מובטלים. עתידם של 250 עובדי ענף הלבידים נמצא בידי הממשלה והיא זו שתהיה אשמה אם הענף יקרוס והם יצטרפו למעגל האבטלה. הממשלה נלחמת היום במובטלים שיצרה אתמול. יש בין משרדי הממשלה חלוקת עבודה אכזרית: משרד התעשייה סוגר מפעלים ומשרד האוצר נאבק במפוטרים.
בניגוד להאשמות האוצר, למרות שעובדי הלבידים מקבלים שכר מינימום, הם מעדיפים להלחם על מקום עבודתם ולא לקבל את "הכסף הקל" של הבטחת הכנסה כפי שהאוצר מנסה לצייר".

יש להזכיר כי היום בשעה 11:00 יפגינו עובדי הלבידים מול משרד התמ"ס בירושלים.

