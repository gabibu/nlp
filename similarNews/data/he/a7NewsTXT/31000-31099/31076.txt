

מולדת" החלה בקמפיין לעידוד הצטרפות לשורותיה, כדי לבחור את רשימתה לכנסת ואת מוסדות המפלגה. יו"ר מולדת, ח"כ בני אלון, רואה בקמפיין צעד ראשון לקראת האיחוד של כל תנועות הימין בישראל, סביב רעיון "הטרנספר בהסכמה".

"איחוד הימין יאפשר לו להשפיע על מדיניות הממשלה ולהכריע בנושאים המדיניים, כדי למנוע כניעה ישראלית וויתור על ארץ ישראל" הצהיר ח"כ בני אלון, יו"ר תנועת "מולדת" שפנה בקריאה אל כל מפלגות הימין להתאחד סביב מצע משותף שעיקרו הטרנספר בהסכמה, כפתרון לסכסוך הישראלי-פלשתיני.

"במשך השנים הוקיעו את מדיניות הטרנספר, מכיוון שלא רצו להקשיב לנו" טען יו"ר תנועת "מולדת", "למרות שהטרנספר בהסכמה, מציע דרך הומנית ומוסרית שתפטור את יושבי מחנות הפליטים מחיי העוני והמצוקה ומהתיסכול העמוק שנבנה על-ידי מדינות ערב במשך השנים, מאז נוצרה בעיית הפליטים."

תנועת "מולדת" פותחת במסע נרחב, כדי להמריץ את כל תומכי רעיון הטרנספר בהסכמה להצטרף לשורותיה. כל המתפקדים, עד ליום 29/9/02 כ"ג תשרי תשס"ג, ישתתפו בהכרעות בבחירת מוסדותיה של התנועה ורשימתה לכנסת הבאה.


