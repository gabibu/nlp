

מפקד חיל הים אלוף ידידיה יערי אמר כי גשר הפיקוד של הצוללת דקר, שנימשה מן המקום בו טבעה הצוללת בים התיכון יוצג בקרוב במוזיאון חיל הים. האלוף יערי אמר את הדברים בטקס השקת מדליה ממלכתית שהנפיקה החברה הממשלתית למדליות ומטבעות, להנצחת הצוללת דקר.

הטקס התקיים אתמול בבית הנשיא בירושלים במעמד הנשיא משה קצב ורעייתו גילה, בני משפחות לוחמי הצוללת, מפקדי חיל הים לדורותיו וכן תום דטווילר, שעמד בראש המשלחת של החברה האמריקנית נאוטיקוס שהיתה שותפה לחיל הים למבצע החיפוש שבסיומו נמצאה הצוללת לפני 3 שנים כ-500 ק"מ מערבית לחיפה ובעומק 3 ק"מ.

כתב עתי"ם מזכיר כי הצוללת דקר יצאה ב-9 בינואר 1968 מנמל פורטסמות' שבאנגליה בדרכה חזרה לאחר שיפוצים לנמל הבית בחיפה. הקשר עם הצוללת אבד ב-24 בינואר 1968 ושר הביטחון דאז משה דיין הכריז עליה כצוללת אבודה. בחודש מאי 1999 נמצאה הצוללת במעמקי הים התיכון. נסיבות טביעתה ישארו כנראה עלומות לעד.

אל"מ (מיל) דורון עמיר ממפקדי שייטת הצוללת שהשתתף אף הוא במבצע החיפוש סיפר על מציאתה של חבילה ובה מדי השרד (מדי א') של המכונאי יוסי אלמוג ז"ל. הבגדים נארזו בתוך אריזה מיוחדת לטקס קבלת הפנים לדקר שהיה צריך להתקיים עם הגיעה לנמל חיפה. על אף השנים הרבות שחלפו והעובדה כי היו שקועים במים, הבגדים השתמרו ולא נגרם להם נזק ומשפחת אלמוג תרמה אותם למוזיאון החיל.

יו"ר החברה הממשלתית למדליות אברהם נתן העניק את המדליה לנשיא קצב, למפקד החיל אלוף יערי ולמפקד שייטת הצוללות אלוף משנה אייל ואחר כך לכל בני המשפחות. הרמטכ"ל רב אלוף משה בוגי יעלון, שהוזמן לפגישה עם הנשיא קצב לרגל כניסתו לתפקיד, הצטרף בסוף הטקס לחלוקת המדליות למשפחות.
