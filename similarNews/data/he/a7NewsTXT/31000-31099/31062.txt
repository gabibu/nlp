

ערב הצדעה של תושבי גוש קטיף לחיילי צה"ל נערך אמש באגם קטיף. בערב השתתפו אלוף פיקוד דרום דורון אלמוג והאוגדונר תא"ל ישראל זיו. האומנים אריאל זילבר, אהרון רזאל ולהקת הרבנות הצבאית הנעימו למשתתפי האירוע.

תא"ל ישראל זיו אמר לתושבי הגוש כי "יחסי העבודה בין המתיישבים לחיילים הם סוד עוצמתנו האמיתית. בלעדי כח זה, לא היינו מבינים את הכח והעוצמה בגוש קטיף. לדוגמא, החיילים הם חלק מהמשפחה כאן".

האלוף דורון אלמוג אמר כי "חיילי צה"ל יחרפו את נפשם כדי לתת בטחון לתושבי החבל. חשוב שיהיה כאן אורח חיים תקין ככל האפשר, כאילו אין מלחמה. יש לנו את היכולת הזו, כיוון שיש לנו חיילים ומפקדים המוכנים לחרף על נפשם". האלוף הודה לכל הכוחות הפועלים בדרום ובמיוחד לחטיבת גבעתי ששיכלה 16 חיילים מאז תחילת העימות. "אתם תהיו הסמל של הבית, המשפחה, החום ואהבה. אנו אוהבים אתכם", סיכם אלמוג.

מסע ההסברה של תושבי חבל קטיף יצא אתמול בדרכו, וייפתח באירוע מיוחד הערב ברחוב אבן גבירול ליד כיכר רבין בתל אביב. דובר מוא"ז חבל עזה מוסר כי בכוונת המתיישבים להביא את דבר החבל אל-לב העם בלב הארץ באופן חיובי ובלתי אמצעי. התושבים מתכוונים להיכנס בשיחה עם עוברים ושבים, ולערוך ערבי הסברה באולמות המרכזיים בהשתתפות שרים, ח"כים ומתיישבים מן החבל.

במהלך המבצע ינדוד המסע בין ערים שונות בארץ: תל אביב, נתניה, פתח תקווה, קריית מלאכי, וירושלים. במרכזו יעמוד אוהל גדול מקושט בנופי החבל ובנושאי העשייה המגוונת שבו. האוהל יוצב בכיכרות הערים וסביבו ייפרסו דוכני הסברה ופרסום של החבל ומכירה של תוצרתו.
את האוהל יאיישו תושבים מבוגרים ובני הנוער מן החבל, מגובים במתנדבים מן הערים המארחות. זאת מתוך גישה שהמבצע בא לבטא, שנושא חבל קטיף הוא עניין לאומי ממדרגה ראשונה, מעבר להיותו ביתם האישי של 7500 נפש.

המבצע יימשך שבועיים וייחתם באירוע סיום בכיכר ספרא בירושלים.

