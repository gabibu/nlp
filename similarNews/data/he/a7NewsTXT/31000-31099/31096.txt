

השב"כ ממשיך לתעתע: עדותו של איש השב"כ 'כפיר' על דרך הפעלתו של רביב עומדת בסתירה לדו"ח ועדת שמגר
מאת: אדיר זיק

הייתי רוצה מאוד שהסיפורים שלי במדור נכבד זה יהיו קטנים, אנושיים. משהו שמחוץ לזרם המרכזי של העיסוקים הפוליטיים שכותב שורות אלו עסוק בהם, ויותר מדי. אבל ברגע שמציינים את המילים 'שב"כ' או 'אבישי רביב'   עולה לי הסעיף.

במשך שנים רבות אני עוסק בפרשה נוראה זו בה שימש אבישי רביב כ"סוכן מדיח", סוכן פרובוקטור, נגד הציבור הדתי הלאומי בכלל, ונגד היישוב היהודי בחברון ובקריית-ארבע בפרט. חשיפתו על ידי הרב בני אלון מיד אחרי רצח רבין וחשיפת כינויו 'שמפניה' על ידי אמנון אברמוביץ בטלוויזיה הישראלית איפשרו לי לנהל מאבק עיתונאי ארוך בערוץ 7 ובעיתון 'הצופה' להעמדתו של אבישי רביב לדין. חבר הכנסת מיכאל איתן פעל רבות בעניין זה, וכך גם ברי חמיש, נתן גפן וכמה עיתונאים ישרים כמו גדי בלום.

פרקליטת המדינה מאשרת עבירות
רביב הועמד לדין רק חמש שנים לאחר רצח רבין, כשהפרקליטות מקטינה את סעיף האישום למינימום, משהו כמו מרגלית הר-שפי. זאת למרות שהוא לא היה נערה צעירה תמימה ואידיאליסטית, כי אם סוכן שב"כ רב עלילות ופרובוקציות אשר פרקליטת המדינה דאז, דורית בייניש, הורתה למשטרה לסגור לו עשרות תיקים פליליים על פגיעה ביהודים ובערבים, וכן הרשתה לו מראש לבצע עבירות על החוק ולהטיל את האשמה על חפים מפשע. ואני מספר לכם רק ראשי פרקים ממה שאני יודע וממה שהתפרסם.

לאחר מסמוס זמן של שנים החלה סוף סוף חקירת העדים במשפטו של רביב. פרקליטות המדינה, אשר תובעת את רביב, עושה זאת כאילו כפאה שד. המחלקה הפלילית של הפרקליטות סירבה לקבל על עצמה את התביעה (האם בגלל קשריה עם השב"כ?) ולכן עושה זאת, בעייפות רבה, המחלקה האזרחית.

הדיונים ושמיעת העדויות השבוע נעשים בדלתיים סגורות כי העדים הם מפעיליו של רביב בשב"כ, אך ממה שהותר לפרסום עד כה עולה כי השב"כ ממשיך לשקר ולאחז את עיני הציבור ועיני העיתונות.

דיווחים שטחיים
מרתק אותי להיווכח עד כמה שטחיים הדיווחים העיתונאיים על הפרשה. ממש מדהים לראות איך בכל העיתונים מלבד 'הארץ' מפרסמים את העדויות המסולפות של אנשי השב"כ בלי לבדוק אותן ובלי להעיר שום דבר. לדוגמא: "מפעילו של רביב, המכונה 'כפיר', מסר כי 'רביב היה פעיל בימין הקיצוני במשך שנים. החל ב94' הוא התגורר בקריית-ארבע והעביר מידע לשב"כ'".

אני מפנה אתכם, רבותיי, ואת העיתונאים הנכבדים, לחלק הסמוי בדו"ח ועדת שמגר שבדקה את רצח רבין. חלק זה של הדו"ח הותר לפרסום לאחר שממשלת נתניהו, ביוזמתו של השר יעקב נאמן, הורתה זאת. ועדת שמגר כתבה כך: "אבישי רביב היה קשור לשירות הביטחון, כסוכן, (הדגשה שלי, א.ז.) מדצמבר 1987 .". " הלכה למעשה, לא נפתחו נגד הנ"ל במשך כל השנים הליכים משפטיים (למעט מקרה אחד   התקיפה של ח"כ תמר גוז'נסקי), למרות שמעשיו כללו כבר בתחילת פעילותו תקיפות, חבלה ברכוש, קשירת קשר להצתת דירה והטרדות לסוגיהן... (רביב) התנכל מאוחר יותר לערבים בעיר העתיקה וניפץ זגוגיות בבתים ובמכוניות. לא רק שלא ננקטו נגדו הליכים. נהפוך הוא, הודיעו לו לא אחת שההליכים עוכבו. לחוקרי השב"כ לא היה ספק כי הנ"ל ישוב ויחזור על מעשיו." (עמוד 26 בדו"ח).

נושאים את שם הביטחון לשווא
אני מבקש להזכירכם, קוראים יקרים, כי ועדת שמגר הייתה גוף ממלכתי שחקר את פרשת רצח רבין. גם מה שהיא כתבה מתבסס על עדויות אנשי שב"כ אשר בנו את עדויותיהם כפי שאנשי שב"כ יודעים לעשות, תוך שימוש ברגישויות ציבוריות ובנשיאת שם הביטחון לשווא. אך למרות כל אלו לא היססה הוועדה לפרט את עלילות אבישי רביב (לנו יש עוד הרבה הרבה יותר).
ועדת שמגר ציינה: "אנו מתייחסים כאן, איפוא, לסוכן שהתנהגותו גדושה פרובוקציות, שאיננו נשלט כראוי על ידי מפעיליו ואשר גם אישרו, לעיתים, מעורבותו בפעילויות קיצוניות שנועדו להגביר את אמינותו בעיני סביבתו. הפרובוקציות שלו   בייחוד ככל שהדבר נוגע לפגיעות פיסיות בערבים ובהצגה בדבר קיומם של גופים פוליטיים קיצוניים ואלימים   יש להם ממד ברור של פגיעה עקיפה אך ברורה בגופים פוליטיים מזוהים, דבר שמפעיליו לא יכלו להתעלם ממנו" (עמוד 29).

כפיר שאג   מי לא יירא? ?
בעדות שהתפרסמה השבוע טען איש השב"כ 'כפיר', מפעילו של אבישי רביב, כי שמו של יגאל עמיר עלה פעם אחת במארס 95' ופעם שנייה בחודש יולי 95'. זה הכל. לעומת זאת כותבת ועדת שמגר כי "בנושא שבפנינו, היינו פרשת יגאל עמיר, אבישי רביב היה קשור עמו יותר מכל אדם אחר בכל הנוגע לארגון הפגנות סטודנטים וארגון שבתות סטודנטים ביישובי יו"ש. עזר לו בארגון, ונתלווה אליו לכל אלה. אבישי רביב התבטא בחריפות נגד ראש הממשלה, וטען כי חל עליו "דין רודף" וכי מותר לכן לפגוע בו" (עמוד 29).

בעדות "הנכבדת והאמינה" שמסר מפעילו של רביב נאמר כי "הפעילות שביצע   חלקה ביוזמתו וחלקה כזו שהיה שותף לה   הוא היה שם בגלל האידיאלים. תפיסת עולמו הייתה של ארץ ישראל השלמה והתנגדות להסכם אוסלו. מצד שני, הוא היה מגיע לשב"כ ומדווח על הפעילות". לא, השב"כ מעולם לא נתן לו הוראות לעשות פרובוקציות, השב"כ מעולם לא שלח אותו לפגוע ביהודים ובערבים, השב"כ מעולם לא שכר לו את הדירות בירושלים, במעלה-לבונה, במעלה-אדומים, ברמת-גן ובקריית-ארבע. השב"כ מעולם לא רכש עבורו את המכוניות שלו וריפד אותו בכסף  כרמי גילון מעולם לא שמע על אבישי רביב עד לאחר רצח רבין 

גם הכיפה עפה
כל מי שמכיר את אבישי רביב יודע כי הוא היה סוכן פרובוקטור שכל תפקידו היה ליצור פעילויות שיבאישו את ריחו של הציבור הדתי והמתנחלי. אפילו הכיפה שהייתה על ראשו הייתה תפאורה בלבד. הוא היה דתי כמו שאני איש אש"ף... עובדה היא שמרגע שנחשף   עפה הכיפה ואיתה התעופפה כל תפאורת האידיאולוגיה והאידיאליזם.

מה שנחשף לפנינו זו מערכת מרושעת של השב"כ נגד הימין, מערכת שממשיכה עד היום (כן, גם תחת ממשלות "ימין" כביכול), והיא באה לידי ביטוי בדמויותיהם של כרמי גילון, חזי כאלו, אלי ברק, יעקב פרי ועמי איילון. ואם תרצו   אני אמשיך לדווח, רק חשוב ביותר: אל תקנו לוקשים, אפילו לא מהשב"כ.
