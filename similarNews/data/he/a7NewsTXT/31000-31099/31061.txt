

אבל כבד ירד על צפת עם היוודע דבר מותו מהתקף לב של רבה הראשי האשכנזי של צפת ורב קהילת חב"ד המקומית הרב לוי ביסטריצקי. בעקבות פטירתו הכריזו רבני העיר על ביטול מלאכה וקראו לתושבי העיר להשתתף בהלוויה. מסע ההלוויה בו השתתפו לפי האומדן המשטרתי כ 10 אלפים בני אדם מכל רחבי הארץ, יצא מבית הכנסת "היכל לוי יצחק" בקרית חב"ד בצפת. מיטתו הוצבה במרכז בית הכנסת ואלפים שגדשו את המקום עברו על פניה. בשל מנהג חב"ד לא נישאו הספדים, ורבנים אמרו לזכרו דברי תורה.

הרב ביסטריצקי אושפז ביום שלישי שעבר במחלקה לטיפול נמרץ של ביה"ח בצפת, לאחר שחש בליבו. במהלך אישפוזו עבר צינתור והרגיש בטוב, אך בבית החולים הוחלט להשאירו להשגחה והמשך טיפול. ביום שישי היתה משפחתו של הרב מעורבת בתאונת דרכים קשה, לאחר שחזרה מברית המילה של נכדו הראשון של הרב, במרכז הארץ. בתאונה נפצעו בניו ורעייתו, הרבנית אסתר, באורח קל, אך בתו וחתנו נפצעו באורח בינוני ואושפזו בבית החולים הלל יפה בחדרה.

מקורביו מספרים, כי הרב ביסטריצקי חש צער רב על כך שלא היה יכול היה להשתתף בברית המילה של נכדו הראשון. ביום א' לפנות בוקר חלה החמרה במצבו, והוא נפטר.

בין המשתתפים בהלוויה הרב הראשי לישראל הרב מאיר לאו, שאמר: "חלל גדול נפער בעולם הרבני בארץ וברחבי העולם. עולם הרבנות בישראל וברחבי העולם לא יהיה מעתה כפי שהיה בעבר, עם הליכתו של הרב ביסטריצקי. לפני כ-9 שנים הגעתי לצפת כדי להכתיר אותך, בשמחה ובששון, לרב ראשי לצפת, והיום אני מלווה אותך בעצב רב כדרך העולם. היית חדור אמונה לבצע את תפקידך על הדרך האמיתית, ללא רמיה וללא פשרה כשזה נגע ליראת שמיים. ויתרת על תפקיד נכבד של ראש מערכת הכשרות העולמית, רק כדי לחזור ולהיות במחיצת קהילתך בצפת".

בלוויה השתתף גם הראשון לציון הרב מרדכי אליהו, שאמר, "קשה למצוא נקי כפיים, קשה גם למצוא בר לבב - עוד יותר קשה למצוא את שניהם ביחד. אתה, הרב לוי ביסטריצקי, היית גם נקי כפיים וגם בר לבב. צדיק בדורו".

הרב שמואל אשכנזי, הרב של חב"ד, הודיע בשם רבני חב"ד כי בנו של הרב ביסטריצקי, הרב מרדכי ביסטריצקי יבל"א, ימשיך את דרכו במשרת הרב הראשי של צפת ורב קהילת חב"ד בעיר.
הרב שמואל אליהו, רבה הראשי הספרדי של צפת, שעבד במחיצתו של הרב ביסטריצקי 9 שנים, התרגש מאוד בדבריו וסיפר על העבודה המשותפת של שניהם, ועל האהבה הרבה שרחש הרב ביסטריצקי לתושבי העיר. כמו כן הגיעו האדמו"ר מגור, רבני ערים וקהילות, ראשי ערים וישובים מכל רחבי הארץ.

מסע ההלוויה שלווה באבטחה כבדה של משטרת צפת עבר ברחבי העיר והסתיים בבית העלמין בצפת שם נקבר הרב ביסטריצקי בחלקת גדולי ישראל.

הרב ביסטריצקי נולד בשנת 1948 בארה"ב שם התחנך בישיבה גבוהה. כבר בנעוריו התבלט בקרב התלמידים בבקיאותו בתורה. את התמחותו לרבנות סיים בשנת 1971 וכיהן כדיין בבית הדין הרבני במונטריאול קנדה. לצד עבודתו כדיין עסק בחינוך בני נוער במחנות קיץ.

כתב עתי"ם מוסיף כי בשנת 1976, בהתראה קצרה של 30 יום קיבל הוראה מהרבי מלובביץ', לעלות לארץ ישראל כדי לשמש כרבה של קהילת חב"ד בצפת. בחלוף 18 שנים בלבד נבחר לתפקיד רבה הראשי האשכנזי של צפת במקומו של הרב שמחה קפלן, שנפטר מספר שנים לפני כן. הרב ביסטריצקי הניח אחריו רעיה, הרבנית אסתר, שבעה בנים, בת ונכד.
