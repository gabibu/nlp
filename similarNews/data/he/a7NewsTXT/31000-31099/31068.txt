

יהודים רבים המכירים את משפחת דיקשטיין עדיין אינם מעכלים את הנורא שאירע. כתב ערוץ 7 קובי סלע שנכח בהלוויה שידר את ההספדים מישיבת "מרכז הרב" שבשכונת גבעת שאול בשידור חי מעל גלי הרדיו. לצד ההספדים הקשים נשמעו זעקות בכי מצד הקהל הגדול שהגיע ללוותם בדרכם האחרונה. אלפים רבים שגדשו את רחבת הכניסה לישיבה ואת הרחוב הסמוך בכדי לשמוע את ההספדים שנישאו, עמדו שעה ארוכה והתייפחו.

הבן הבכור צבי-יהודה דיקשטיין, שהוריו קראו לו על שם הרב צבי יהודה הכהן קוק, הספיד ארוכות את הוריו על ערכי החינוך שהנחילו להם. הוא סיפר כמה אביו היה קשור לישיבת מרכז הרב ועד כמה חינך את ילדיו לאור השקפת הראי''ה קוק, ולפיכך ברור שמסע הלוויה צריך היה להתחיל מישיבת "מרכז הרב".

הבן הבכור צבי-יהודה ספד גם לאחיו בדמעות ואמר: "היית ילד שכולו נחת להורים, ילד טוב מסודר שמשפיע על האחים שלו, חבר כל כך טוב של בניה ושלמה, כזה מתוק צדיק אף פעם לא היה צריך להזכיר לך לשנן. הילד שכולם אהבו, ילד חכם קורא ספרים. רצחו אותך כשאתה קורא ספר. הראש שלך נפל על הספר. צדיק שלנו טהור שלנו, לא עשית רע לאדם מעולם".

"אתם אבא ואמא, שוויתרתם למעננו על חלומות אישיים, שעזבתם בית נוח ומקום עבודה קרוב בשכונת גבעת שאול, כדי לחזק את פסגות בימיה הקשים, לא נרצחתם במלחמת כנופיות, לא בתאונת דרכים, וגם לא על חטא שחטאתם. אתם נרצחתם לאור היום לעיני ילדיכם, על ידי רוצח מתועב, מכיוון שהייתם יהודים שחיו כבני חורין במדינתם", אמר. צבי יהודה גם הפנה אצבע מאשימה למנהיגים שמועלים בתפקידם ואינם עושים מספיק למנוע רצח יהודים.

"איננו יודעים כיצד נמשיך אנו הילדים, במצב המטורף שלתוכו נקלענו, אבל נמשיך. נתאמץ. נתמודד. נתגבר", הבטיח. "אנו מקבלים את הדין באהבה", אמר הבן הבכור בפני הקהל הגדול, "אבל לא מסירים את האחריות מאותם האנשים שהיו אמורים להיות אחראים, ממנהיגי המדינה ושריה, שמועלים בתפקיד שלשמו נבחרו, מאלה שאינם עושים מספיק למנוע מקרים כאלה ולרומם את העם".

הרב הראשי לישראל הרב ישראל מאיר לאו ניחם את יתומי המשפחה, ואמר כי ''הקב''ה אב ליתומים ואומר לכם זאת מקירות לבי, היתומים אינם הפקר''

הרב לאו דימה את הרבנית חנה דיקשטיין הי''ד לחנה התנ''כית שהדגימה מהי תפילה, וחנה דיקשטיין בוודאי התפללה להוביל את ילדיה לחופה ולא זכתה. הוא ביקש בהספדו שבזכותם, בזכות חנה, בעלה ובנם הצעיר, שובאל ציון בן ה 8, יהפכו הם להיות הקורבנות האחרונים.

לבני הזוג דיקשטיין היו 10 ילדים, שובאל, בן ה-9, נרצח עימם ונותרו 9 יתומים: צבי-יהודה בן ה-20, צופיה בת ה-19, איילת השחר בת ה-17, משה-ידידיה בן ה-16, רננה בת 14, שלמה בן 12, בניה בן 7, שיראל בן 4, ועדיאל בן השנתיים. יוסף, חנה ובנם שובאל דיקשטיין הי"ד נטמנו ביישוב פסגות.
בבית העלמין העתיק בחברון הובא למנוחות סמ"ר אליעזר לייבוביץ' אשר נרצח גם הוא בפיגוע בדרום הר חברון. סמ"ר לייבוביץ' השאיר הוראות מדויקות איך והיכן ייקבר - הוא נטמן סמוך לחלקת קדושי תרפ"ט. חבריו של אליעזר קראו מעל דוכן ההספדים לקהל הרב כי אליעזר הי"ד השביע אותם שאם חלילה הוא יפול בידי המרצחים על הגנת המולדת הוא מבקש שבלוויתו לא יבכו אלא יזעקו לנקמה. בעת ההלוויה השליכו ערבים אבנים לעבר מאות המלווים שגדשו את רחובות העיר חברון.

האזן להספד שנשא צבי יהודה דיקשטיין שיחי'

האזן להספדים של הרבנים ואישי הציבור - מתוך יומן הצהריים של ערוץ 7

