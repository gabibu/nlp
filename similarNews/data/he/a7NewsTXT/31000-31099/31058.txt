

שלושה נציגים של ה-CIA הגיעו לרמאללה לדיונים עם בכירי בטחון ושלטון ברש"פ. כך נודע לסוכנות הידיעות עתי"ם מפי מקור פלשתיני בטחוני בכיר.

נציגי ה-CIA שהגיעו לפני ימים אחדים מתגוררים במלון "גראנד פארק" שברמאללה, שבבעלות הרש"פ, בו היא מארחת אישים ומנהיגים מחו"ל.

נציגי סוכנות הביון האמריקנית הספיקו כבר ביום בואם להיפגש עם הממונה על תיק הפנים ברשות הפלשתינית, עבד אל ראזק יחיא, וכן עם מספק בכירים במנגנון הסיכול הבטחון, וביניהם עם מפקד המנגנון לשעבר ג'יבריל רג'וב.

לדעתו של בכיר מערכת הבטחון ברש"פ, נועדה לנציגי ה-CIA סדרת פגישות והתייעצויות עם בכירי בטחון ושלטון ברש"פ על איחוד מנגנוני הבטחון הפלשתיניים תחת פיקודו של מחזיק תיק הפנים עבד אל ראזק יחיא, וזאת במסגרת ביצוע הרפורמות.

עוד הוא סבור, כי ביקורו של חבר הקבינט סאיב עריקת בוושינגטון נדחה מהשבוע שעבר למועד אחר, כדי להקדים לביקור זה את סדרת השיחות של נציגי ה-CIA ברמאללה. פאוול הודיע, טען הבכיר, כי יקבל את המשלחת לפגישה רק לאחר שיועבר אליו דו"ח מעמיק על הנעשה ברש"פ. ועל "התקדמות ישומן של הרפורמות".
