

אלפי אנשים באו היום לעיר חברון בכדי ללוות למנוחות את בן המקום סמ"ר אליעזר לייבוביץ' הי"ד. במשך מסע הלוויה קראו ערבים קריאות גנאי לעבר המלווים וכשהגיעו המלווים לאזור מערת המכפלה נזרקו לעברם אבנים ומוטות ברזל. כוחות הבטחון אשר אבטחו את האירוע פיזרו את מיידי האבנים ומסע ההלוויה המשיך לבית העלמין העתיק, שם נטמן סמ"ר אליעזר לייבוביץ' הי"ד.

בעת שחזרו מלווי הלוויה מבית העלמין התפתח עימות בין ערבים ליהודים, שעד מהרה גלש לזריקות אבנים הדדיות. כוחות הבטחון ניסו להפריד בין הצדדים ולבסוף החזירו את השקט על כנו. כתוצאה מן העימות הסוער נפצעו 15 חיילים ושוטרים ומספר דומה של אזרחים. לטענת גורמים ערבים נהרגה אישה ערביה ונפצעו כ- 20 נוספים.

בתגובה אומר וועד הישוב היהודי בחברון כי בהלווייה שנערכה בעיר השתתפו 10,000 בני אדם וכי אנשי הוועד אינם יכולים לשלוט בכולם. בהודעת הוועד נאמר, כי הוא מתנגד לכל פגיעה באנשי כוחות הבטחון. משה בן זמרא מהוועד מסר כי כי משתתפי מסע ההלוויה הותקפו סמוך למערת המכפלה באבנים גדולות ובמוטות ברזל. "בתחילת מסע ההלוויה נזרקו סלעים , בלוקים וברזלים לעבר משתתפי הלוויה סמוך למערת המכפלה. היה יכול להיות טבח נוסף מעבר לזה שאירע ביום שישי", אמר.

מן המשטרה נמסר כי היא בודקת טענות של ערבים, אשר לפיהן פגעו כמה מהמלווים באשה ובילד ערביים השחיתו רכוש ואף שרפו את אחד הבתים.

סוכנות עתי"ם מציינת כי טרם נתפסה החוליה שרצחה ביום שישי את בני הזוג יוסף וחנה דיקשטיין ובנם שובאל בן ה-9 מפסגות, וכן את סמ"ר אליעזר ליבוביץ' מהישוב היהודי בחברון. המחבלים נמלטו על פי המשוער לכפר יטא, לאחר שהניחו מאחור את המכונית בה הגיעו למקום הפיגוע, בצומת זיף.

