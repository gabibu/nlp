

הערוץ השני חשף בתוכנית החדשות השבועית "אולפן שישי", כי חומרים רדיואקטיביים וחומרים מסוכנים נוספים, שניתן להשתמש בהם להכנת מטעני נפץ רבי עוצמה, מופקרים במרכז רפואי גדול במרכז הארץ.

לטענת ערוץ 2, נמצאים החומרים במעבדות שהכניסה אליהן חופשית, בקבוקים ומיכלים עם חומרים מסוכנים נמצאים במדפים חשופים וחומרים רדיואקטיביים מאוחסנים במקררים שנמצאים במסדרון פתוח, וכמו כן אין מעקב אחר השימוש בחומרים.

המעבדות של המרכז, ששמו נותר חסוי מטעמי בטחון, פרוצות לכל אחד. בשבוע האחרון נכנסו תחקירני "אולפן שישי" ארבע פעמים לתוך המעבדה, מבלי שמישהו בדק או התעניין בזהותם. הם אספו בלא כל קושי מיכלים עם חומרים המשמשים להכנת חומר נפץ תיקני (טי.אן.טי) ובקבוקים של גזים רעילים, ומצאו ארונות ללא מנעולים ומקררים בהם אוחסן חומר רדיו-אקטיבי ופסולת של חומר רדיו-אקטיבי, בכמויות גדולות יחסית.

בערוץ 2 נטען, כי בחומרים אלה ניתן להכין "פצצה מלוכלכת", האיום ממנו חוששים כיום שירותי הביטחון במערב. במעבדה מועסקים פלשתינים מהשטחים, נטען.
בתגובה מסרה הנהלת המרכז הרפואי כי מערכת הביטחון של המוסד מקיימת כיום מערך אבטחה מאסיבי, שעיקר ייעודו מניעת כניסה של גורמים עויינים לתוכו. נמסר בתגובה, כי תקציב האבטחה של המוסד הוכפל השנה.

המרכז הרפואי הודיע כי בעקבות התחקיר הוא יתגבר באופן מיידי את אבטחת המעבדות ואת נהלי הכניסה למוסד.

יחד עם זאת נמסר מטעם אותו מוסד, כי הנגישות לחומרים מסוכנים היא בעיה של כל מוסד מחקר, המעוניין להיות פתוח לציבור ולא להסתגר מאחורי סורג ובריח, כלשונו.

