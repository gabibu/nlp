

מנכ"ל משרד האוצר אוהד מראני והממונה על הכספים ברש"פ סאלם פיאד, נפגשו אתמול וסיכמו על העברה מיידית של 70 מיליון  כספי מיסים שהקפיאה ישראל כתוצאה ממלחמת אוסלו. יצויין כי ועדת ההיגוי העליונה למו"מ עם הפלשתינים בראשות רה"מ שרון החליטה בשבוע שעבר, להעביר 10% מהכספים שישראל מחזיקה בהם, בסך כ-200 מיליון שקל בשלוש מנות של 70 מיליון שקל כל אחת.
בפגישה בין מראני לפיאד סוכם, כי ישראל תעביר את המנה הראשונה של 70 מיליון שקל מיידית. הסכום הזה יועבר לחשבון בנק של הרש"פ המנוהל ונשלט בלעדית על ידי פאיד, זאת על מנת להבטיח שהכסף לא יועבר למימון פעולות טרור אלא לרווחתם של ערביי הרש"פ.

כתב עתי"ם מוסיף, כי שר החוץ שמעון פרס אמר אתמול עם הגיעו לפריז לביקור מדיני, כי ישראל עומדת להגדיל את מספר אישורי הכניסה לפלשתינים לעבודה בישראל ב-5000, כך שהמספר יגיע ל-12,000 אישורי עבודה.

רה"מ אף מינה אתמול את שר החוץ שמעון פרס לשר אחראי לתאום פעילויות כל גורמי הסיוע לאוכלוסיה האזרחית בתחומי הרש"פ. בהודעת לשכת רה"מ נאמר כי שר החוץ ייוודא כי פעילות גורמי הסיוע תהא מלאה, רצופה וככל האפשר בלתי מופרעת, לצורך זה יסתייע שר החוץ בצוות המקצועי בראשותו.

במסגרת הצעדים שנוקטת ישראל הורה היום ראש הממשלה לצה"ל ולגורמי הביטחון לפעול להקלת חיי היום יום של האוכלוסיה האזרחית שאינה נגועה בטרור. ההקלות מתבטאות, בין היתר, בקיצור שעות עוצר, הסרה חלקית של מחסומים, הקלת תנאי הכניסה לישראל לאנשי עסקים וסוחרים, פישוט הליכי הבדיקה לעובדים ערבים מהרש"פ בישראל, הרחבת תחום הדייג ברצועת עזה, שיפור מעבר תחבורה ציבורית מעבר חופשי, ככל הניתן לארגוני סיוע בינלאומיים.

ראש הממשלה חזר והבהיר כי מדינת ישראל מצרה על המצוקה אליה נקלע העם הערבי בשל הנהגתו המושחתת והבלתי אחראית של הנהגתו, ראש הממשלה הדגיש כי מדינת ישראל תחפש כל דרך אפשרית - במגבלות הביטחון - להקלת חיי האוכלוסיה הערבית שאינה נגועה בטרור.
