

מזה תקופה ארוכה מנהיגה המחבלת מונה את המחבלות האסירות בכלא נווה תרצה. היא מחייבת אותן לעבור תרגילי סדר בהנהגתה במסגרת הטיול היומי בחצר הכלא. בין דרישותיה מהאסירות גם אימוני כושר כמעט צבאיים קריאות ושירת המנונים לאומניים. כמו כן חייבה מונה את האסירות להצדיע לה.

פרטים אלה פורסמו זה מכבר, אולם הבוקר מדווח בעיתון "ידיעות אחרונות" העיתונאי בוקי נאה כי לאחרונה חלק מהאסירות מרדו במרותה של מונה והן מסרבות להישמע לדרישותיה. בתגובה ארגנה מונה את המחבלות האסירות שעודן נשמעות לה ויצאה למעין תגובת נגד שמסתיימת לא אחת בקרבות של מכות שריטות ואף דקירות. סוהרות בית הכלא נזקקות לכוח רב בכדי להפריד בין המחנות.

בשל האירועים מצא שרות בתי הסוהר להפריד בין המחנות, ולאפשר להם לקיים את הטיול היומי בשתי חצרות נפרדות ולשכנם בשני אגפים שונים. המציאות החדשה יוצרת מצב בו הצפיפות אינה מאפשרת הוספת ולו אסירה אחת.

לעומת דברים אלה שפורסמו בעיתון "ידיעות אחרונות" אמרה לכתבנו דוברת שירות בתי הסוהר כי אמנה מונה אינה מטילה מורא על האסירות, ולא היו מקרי דקירות בהנהגתה. "כשהתנהגותה שלה או של כל אסירה אחרת מהווה עבירת משמעת או בגדר הטרדה היא מועברת לבידוד בצינוק".

