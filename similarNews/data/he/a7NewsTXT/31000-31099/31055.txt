

כוחות צה"ל הפועלים הצפון חבל עזה הבחינו בדמות חשודה בסמוך ליישוב ניסנית בצפון חבל עזה. לאחר בדיקה התברר כי מדובר בדחליל ממולכד אשר בסמוך לו הוצבו ארבעה משגרים של טילי נ"ט. מטען החבלה במשקל 50 ק"ג שהוצמד לדחליל פוצץ באופן מבוקר.

בתקרית אחרת בסמוך למחסום ארז הפעילו מחבלים מטען חבלה גדול לעבר טנק של צה"ל , לא היו נפגעים ולא נגרם נזק.

הבוקר (ב') בסמוך ליישוב נווה דקלים הבחינו כוחותינו בחוליית מחבלים אשר מנסה לירות פצצות מרגמה לעבר היישוב. כוחותינו פתחו לעברם באש והרגו לפחות אחד מן המחבלים. גורמים ערביים מסרו כי מדובר בחולייה של החמאס.

אמש פרצה דליקה בתחנת כיבוי אש באזור התעשייה נווה דקלים בחבל עזה, מפגיעה ישירה של פצצת מרגמה. כתבנו קובי פינקלר מוסר כי איש לא נפגע, אולם שתי כבאיות נשרפו כליל בדליקה. במקביל, תקפו המחבלים בירי את כוחותינו באזור. איש לא נפגע וחיילינו השיבו אש לעבר מקורות הירי.

חיילי צה"ל המשיכו אתמול לסכל פיגוע תופת ולעצור את משלחיהם של המחבלים. בפעילות יזומה לכדו כוחות צה"ל אתמול את חוסיין אבו קוויק, אחד מבכירי מחבלי החמאס ביהודה ושומרון. יחד עם קוויק נעצרו עוד ארבעה מחבלי חמאס, בתוכם סגנו. המחבלים נעצרו לאחר שהכוחות כיתרו בית, בו לפי מידע מודיעיני היו המחבלים, וקראו להם לצאת. כוחות הנדסה החלו להרוס את הבית והמחבלים נמלטו ונתפסו.

בכפר בורקין שמדרום לג'נין עצרו חיילינו מחבל שהתכוון לבצע פיגוע תופת בימים הקרובים. במחסום סאלם באזור ג'נין נעצרה ערבייה שהתכוונה לבצע פיגוע. הערבייה נעצרה והועברה לחקירת השב"כ.

מחבלי החיזבאללה שיגרו אתמול בצהריים פגזי נ"מ בגבול הצפון בשלושה מטחים. הנפילות נשמעו היטב ביישובים הישראלים, אולם איש לא נפגע ולא נגרם נזק. האש כוונה לעבר מטוסי חיל האוויר שטסו באזור.

