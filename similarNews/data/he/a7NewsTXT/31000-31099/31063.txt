

הרמטכ"ל רב אלוף משה (בוגי) יעלון הוזמן אתמול ללשכת הרבנות הראשית בירושלים ושם ניתן לו על ידי הרבנים הראשיים לישראל, הרב ישראל מאיר לאו והראשון לציון הרב אליהו בקשי דורון את בירכת הדרך עם תחילת תפקידו.

בשיחה דנו הרבנים הראשיים בביטחון האישי של אזרחי ישראל ובצורך לחזק את הישובים, והרמטכ"ל דיווח על המרדף שמתנהל אחר מבצעי הפיגועים בדרום הר חברון.

רב אלוף יעלון הוסיף, כי המפתח להיחלצות ממעגל הטרור נמצא בידיו של ערפאת. לדבריו, סביבתו הקרובה כבר מזמן הסיקה את המסקנות הנכונות וניסתה לשכנע אותו כי דרך הטרור לא תוביל את הפלשתינים לשום מקום. אבל, ציין הרמטכ"ל, רק ערפאת עדיין תקוע ולא נוכל להזיזו מעמדתו זו. הוא עדיין סבור וכך הוא פועל, שככל שיהיו פיגועים חמורים יותר ומסע הטרור יגבר - כן ייטב.

כתב עתי"ם מוסיף, כי הרב לאו והרב בקשי דורון העניקו לרמטכ"ל סידור תפילה עם הקדשות. "יש לנו רמטכ"ל עם לב יהודי חם, אנו בוטחים בכושר הכרעתו ובמנהיגותו", אמר הרב לאו.
