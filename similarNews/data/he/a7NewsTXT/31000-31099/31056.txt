

לפני ארבעה חודשים בלבד, בעקבות הטבח במלון פארק בנתניה נעתר דוד לוי לבקשתו של ראש הממשלה להצטרף לממשלה. אתמול הודיע דוד לוי על החלטתו להתפטר מכהונתו כשר בלי תיק בממשלת האחדות של שרון. את החלטתו זו נימק השר לוי בהתנגדותו לתוכנית הכלכלית המוגשת בימים אלה בפני הממשלה. כמו כן ציין השר לוי כי בהתפטרותו יש גם מחאה על שאינו שותף לקביעת מדיניות הממשלה בשדה המדיני.

במכתבו לרה"מ הזכיר לוי את המניעים שהביאו להצטרפותו לממשלה, ביניהם גם הבטחתו של שרון להיוועץ בו באופן שוטף בהתיעצויות המדיניות והחברתיות, אולם לטענתו "המציאות הייתה שונה". דרך התנהלות הממשלה אינה מאפשרת לחבריה לתרום לגיבוש מדיניותה. "שולחן הממשלה והקבינט חדלו מהיות מרכז ההכרעות. נוצרה מציאות פרדוקסלית, שבה נשללת מחברי הממשלה היכולת לממש את אחריותם בקביעת המדיניות בנושאים הקרדינליים לגורל המדינה ולעתידה".

באשר למדיניותה הכלכלית של הממשלה קבע השר לוי בדבריו כי "חמורה לא פחות היא דרך התנהלותה של הממשלה בהתמודדות עם המשבר הכלכלי". לדבריו, התוכנית הכלכלית שגיבש האוצר מבטאת היעדר מודעות לעומק מצוקתם של מאות אלפי משפחות בישראל, וגוזרת עליהם המשך חיים בעוני ואובדן כבוד אישי ואזרחי. "לא רק עוול משווע יש בתוכנית זו, לא רק אטימות לב, אלא גם קוצר ראות כלפי תוצאותיה ההרסניות הוודאיות. בנסיבות אלה לא אוכל עוד לשאת באחריות המתחייבת מחברותי בממשלה ואני מגיש לך בזה את התפטרותי", סיים לוי את מכתבו לשרון.

לשאלת כתבים אמר השר המתפטר דוד לוי כי אין בכוונתו להשתלב בליכוד ולנסות להשפיע ולשנות את הלכי החשיבה המדיניים והחברתיים במפלגה זו.
