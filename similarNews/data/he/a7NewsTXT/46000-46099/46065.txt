

הר הגעש אטנה מתכונן ככל הנראה להתפרץ פעם נוספת בעתיד הקרוב, כך סבורים מדענים.

ההר, השוכן בסיציליה, הוא אחד מהרי הגעש הפעילים ביותר בכדור הארץ ורק לאחרונה הסתיימה סדרת התפרצויות שלו. וולקנולוגים איטלקים סבורים, כי ההר מכין התפרצויות תדירות יותר ומסוכנות יותר.

צוות המדענים, בראשותו של דומניקו פטנה, מהמכון הלאומי לגיאופיזיקה ולוולקנולוגיה בקטניה, בדק את 647 רעידות האדמה שאירעו סמוך לאטנה בין השנים 1994-2001. מממצאיהם עולה, כי בתקופה זו פרצה מההר כמות אדירה של מגמה דרך אזור חלש השוכן מעל צומת של שני קווי שבר.

המגמה נמצאה בתחילה לעומק של 6-15 ק"מ מתחת לפני הים, וגרמה ללחץ אדיר ולרעידות אדמה. אך לאחר מכן היא נאלצה לעלות למקום גבוה וקרוב יותר לפני הים, דבר שגרם להתפרצויות העזות האחרונות.

המדענים, שדיווחו על ממצאיהם בכתב העת המדעי "סיינס", מסרו כי מצאו הוכחות לכך שכמות גדולה של מגמה עדיין קיימת במאגר הגבוה. הם הזהירו כי "בהתחשב בעובדה שהר הגעש נסדק בצורה משמעותית בשתי ההתפרצויות האחרונות בצדדיו, פעילותו הוולקנית עשויה להיות תכופה יותר, עזה יותר ומסוכנת יותר בעתיד הקרוב".
