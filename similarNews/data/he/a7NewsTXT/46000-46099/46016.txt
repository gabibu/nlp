

יו"ר ארגון בעלי המוניות, אברהם פריד, אומר כי "תעריפי הנסיעה במוניות מפגרים ב- 12% לפחות" ועל כן הוא דורש העלאת תעריפי הנסיעה במוניות.

הפיגור עליו מדבר פריד נובע מההתייקרויות שחלו במחירי הדלק ומעלייה חדה בפרמיות הביטוח.

לדברי פריד, ענף המוניות שרוי בלאו הכי במצוקה גדולה עקב הירידה החדה בתנועת התיירות לארץ. חברות הביטוח מתעלמות לחלוטין ממצב הענף והעלו לאחרונה בצורה ניכרת את פרמיות הביטוח. עם התייקרויות הדלק, נוצר מצב שתעריף הנסיעה במונית מכסה בקושי את העלויות, כך אמר היום פריד לכתב סוכנות עתי"ם.

לדבריו, בעלי המוניות אינם יכולים להעלות את תעריפי הנסיעה ללא עדכון רשמי של הגורמים הנוגעים בדבר, ומכיוון שכך, פריד תובע מהממשלה לבדוק ללא דיחוי את רמת העלויות החדשה ולאשר בדחיפות רבה את ההתייקרות הנובעת מכך.

אם לא תאושר העלאת תעריפים, מזהיר פריד, יימצאו בעלי מוניות רבים במצוקה קיומית. ארגון בעלי המוניות לא יישאר אדיש לנוכח מצב כזה וייאלץ לנקוט בצעדים ארגוניים כדי להגן על פרנסת חבריו.
