

בבסיס חיל האוויר רמון שבדרום הארץ נהרג קצין בדרגת רב סרן, סגן מפקד טייסת 'אפאצ'י' של חיל האוויר, בהתרסקות מטוס תובלה קל.

המטוס, המכונה בעברית "פשוש", היה בעיצומה של טיסת תרגול בשמי הבסיס כשהקשר בין הטייס למרכז הפיקוח נותק. בעוד אנשי הפיקוח מנסים לחדש את הקשר נשלח צוות חילוץ לאיתור המטוס, וכעבור זמן קצר עלה בידי המחלצים לאתר, לצד מסלול הנחיתה, את שברי המטוס ובהם גופת הטייס ההרוג.

הודעה נמסרה למשפחת הקצין, אולם שמו לעת עתה לא הותר לפרסום.

מפקד חיל האוויר האלוף דן חלוץ הקים וועדת חקירה שתבחן את הנסיבות שייתכן והן שהביאו להתרסקות המטוס.

יצוין כי בעשרת הימים האחרונים אירעו שלוש תאונות טייס שהסתיימו ללא נפגעים. בשבוע שעבר התרסק מטוס F-16 מעל ג'נין. כזכור, בהתרסקות זו נטש הטייס את מטוסו וצוות חילוץ איתר אותו בשטחי הרש"פ ללא פגע. בעקבות התרסקות זו קורקע מערך מטוסי ה-F-16 של חיל האוויר בהוראת מפקד החייל, שגם הקים וועדת חקירה בעניין.

באותו יום נחת מסוק נחיתת חירום עקב גילוי תקלה על ידי הטייס. ימים אחדים מאוחר יותר נחת מסוקו של הרמטכ"ל רא"ל משה יעלון, בעקבות פגיעת ציפור בגוף המסוק שנחת נחיתת חירום ללא פגע.

יצוין כי מזה שלוש שנים וחצי לא נהרג טייס או איש צוות אוויר אחר בחיל האוויר בתאונות.
