

ארה"ב מגבירה את שיתוף הפעולה עם ישראל, ושתי המדינות הקימו מפקדה משותפת שתמוקם ליד שגרירות ארה"ב בתל אביב. במפקדה יוכלו מפקדי הצבא בישראל לעקוב בזמן אמת אחר תנועת המטוסים בשטח עיראק בזמן המלחמה.

כמו כן הועברה לישראל בשבועות האחרונים יחידת התרעה מוקדמת המתחברת ישירות ללוויינים האמריקנים מעל עיראק, כך שישראל תקבל את המידע על שיגור טילי סקאד לעברה ישירות, ללא כל השהיה או סינון.

העיתון "וול סטריט ג'ורנל" דיווח אתמול כי מדובר בצעדים חסרי תקדים, שמטרתם להוכיח לישראל כי ארה"ב עושה הכל כדי למנוע תקיפה עיראקית, ולשכנע שאין מקום לפעולה ישראלית נגד עיראק.

לפי הדיווח, ישראל תהיה המדינה היחידה מחוץ לארה"ב המחוברת למערכת התקשורת של גזרת הפיקוד המרכזי האמריקאי, שאחראית על ניהול המלחמה בעיראק. מדובר בתמונה זהה לזו שרואים מפקדי המערכה האמריקנים בבסיס סנטקום בקטאר. "הלקח שלנו מ-1991 הוא שהדרך הטובה ביותר לרסן את הישראלים היא לתת להם לראות בעצמם שאנו עושים הכל כדי להרוס את האיום העיראקי", אמר ל"וול סטריט ג'ורנל" גורם אמריקאי בכיר.

על אף שישראל תקבל תמונה כוללת של הזירה האווירית מעל עיראק, היא לא תוכל להשתמש במידע זה כדי להוציא לפועל התקפה עצמאית של חיל האוויר הישראלי בעיראק, מכיוון שחדירה לשטח האווירי מחייבת קוד זיהוי (IFF) שמבחין בין מטוסים ידידותיים למטוסי אויב.
