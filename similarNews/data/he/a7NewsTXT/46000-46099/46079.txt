

גורמים בכירים בצבא אומרים שההתעלמות הזאת גובה מישראל מחיר לא רק בתחום הדתי אלא גם בתחום הביטחוני שכן ערביי הרש"פ מפרשים אותה כחולשה צבאית של ישראל.

בקסבה של שכם מוסיפים כוחות צה"ל לפעול נגד תשתיות החבלה. לטענת מקורות ערביים צה"ל השתלט על כמה בתים ועשה אותם למאחזים צבאיים.

דווח כי בצה"ל מותחים ביקורת על התעלמותו של הדרג המדיני מחילול קבר יוסף בידי הערבים. גורמים בכירים בצבא אומרים שההתעלמות הזאת גובה מישראל מחיר לא רק בתחום הדתי אלא גם בתחום הביטחוני שכן ערביי הרש"פ מפרשים אותה כחולשה צבאית של ישראל. לדבריהם, יש לשפץ את הקבר ולקיים בו נוכחות ישראלית קבועה, אם לא אזרחית אז לפחות צבאית.

ביום ראשון הציג צה"ל בפני שר הביטחון שאול מופז ממצאים מצולמים על היקף חילול הקבר. כתבנו חגי סרי לוי מציין שלפני שבוע דנה הממשלה בקצרה בנעשה בקבר יוסף, לפי בקשתו של נתן שרנסקי, אך לא התקבלו החלטות כלשהן.

הרב אבי רונצקי, תושב היישוב איתמר, יישוב הנשקף לעבר שכם, אומר כי המראה שנראה בתמונות המתעדות את ההרס של הקבר הוא מראה קשה. הציון, לדבריו, הרוס כולו. בכיפה נוצר חור בגודל שגם אדם יכול להיכנס דרכו. לדבריו, הוא היה בקבר כמה פעמים מאז מבצע חומת מגן והמקום לא היה הרוס. ההרס נעשה בשבועות האחרונים. הוא ציין כי הדיון בנושא נוכחות בקבר התקיים דווקא מהפן הצבאי משום שאחת ממטרותיו של צה"ל היא להשמיט את הקרקע למלחמה ולפגוע בהישגי הערבים ובמוטיבציה שלהם ולכן השהות בקבר חשובה לנושא זה. גם חיילים שאינם שומרי מצוות רואים בפגיעה בקבר פגיעה בפן הלאומי של ישראל, אמר רונצקי. הוא הוסיף כי משיחה שקיים עם גורם המקורב לגורמי ביטחון אמר אותו גורם כי כניסת אנשים לקבר באופן מסודר עם שמירה כראוי, מתאימה למטרותיו של צה"ל. הוא הוסיף כי שר הביטחון הקודם בן אליעזר הוא שעצר את הכניסה, אך כעת ההחלטה שמורה בידי ראש הממשלה בעצמו ונוכחותן של המפד"ל ושל האיחוד הלאומי בממשלה צריכה להשפיע על קידום הנושא. ברגע שתהיה כניסה מסודרת של יהודים לקבר צה"ל יוכל להקים שם מאחז, אומר רונצקי.
