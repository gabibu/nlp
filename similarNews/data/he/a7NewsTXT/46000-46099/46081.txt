

תנועת "גדר לחיים" משכה את העתירה שהגישה לבג"ץ לחייב את הממשלה להשלים בתוך זמן קצר את בנייתה של גדר ההפרדה.

התנועה משכה את עתירתה לאחר שהשופטים החליטו כי אין לביהמ"ש סיבה להתערב בנושא.
"אני לא בונה גדרות ולא רואה איזו עילה יש להתערבות ביהמ"ש. ההחלטה להקים גדר נופלת במתחם הסבירות", דברי נשיא ביהמ"ש העליון אהרן ברק.

מי שכן מתערב בנושא היא דווקא וושינגטון, שהביעה הסתייגות מהמשך בניית גדר ההפרדה הישראלית סביב ירושלים, במתכונתה הנוכחית.

הממשל האמריקני "הביע דאגה" מהעובדה כי גדר ההפרדה המוקמת בבית לחם חוצה את העיר וכי כתוצאה מכך ערבים מוצאים את עצמם "מסופחים" למעשה לשטח ירושלים.

שגרירות ארצות-הברית בישראל פנתה בשבוע שעבר לקבל תשובות מהדרגים הצבאיים והמדיניים. היועץ המשפטי של משרד החוץ אלן בייקר אף התבקש לתת מענה לאמריקנים מדוע אין בבניית הגדר סתירה להסכמים שישראל חתמה עליהם.

במקביל, הגישו התושבים הפלשתינים באזור עתירה לבג"ץ בנושא. אריה תוסיה-כהן, פרקליטם של העותרים, אמר הבוקר לגלי צה"ל כי "אין זה הגיוני לכלוא מאות אנשים כדי לאפשר תפילה של 20 יהודים במקום מדי יום. 500 אנשים נכנסים באמצעות הגדר הזאת למעין מכלאה שבה הם מנותקים מרחבי עירם ללא שירותים של פינוי זבל ,ללא חשמל וללא מים. אף אחד לא נתן הסבר כיצד יהיו הסדרים כאלה או אחרים למעבר".
