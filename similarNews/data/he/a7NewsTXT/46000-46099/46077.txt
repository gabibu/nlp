

שר הביטחון שאול מופז אומר כי מסתמן פתרון לבעיית ירי טילי הקסאם לעבר שדרות. לדברי אלי מויאל, ראש עיריית שדרות, אמר לו מופז את הדברים בשיחת טלפון שהתקיימה עמו אמש בעקבות שיגורם של שלושה טילי קסאם נוספים לעבר העיר אחר הצהריים. אחד הטילים נחת בחצר של בית פרטי וגרם לשלושה נפגעי חרדה. הטיל השני נחת בשטח פתוח ולא גרם לנפגעים או לנזקים.

מפקד כוחות צה"ל ברצועת עזה תת אלוף גדי שמני אמר כי צה"ל פועל בכל מקום שהוא רואה לנכון ברצועת עזה כדי למנוע פעולות טרור כנגד ישראל.

שמני סקר את פעילות צה"ל במחנה אל בוריג' ואמר כי היא כוונה כנגד אנשי ארגון החמאס. במוקד הפעולה, ציין שמני, עמדה משפחת טאהא, שמעורבת בטרור כולל הנחת מטענים, ירי טילי קסאם, תכנון וביצוע של פיגועים והסתה לטרור. אבי המשפחה ממייסדי החמאס.

על לכידתו של מוחמד טאהא, שהוגדרה "מכה לחמאס", דיווחה גם רשת CBS . עפ"י הדיווח צה"ל הרס ארבעה בתים של מחבלי חמאס, בהם ביתו של טאהא, ממייסדיו של הארגון. טאהא נעצר עם חמשת בניו, כולם בכירי חמאס. על בניו נמנה גם איימן טאהא, עוזרו של מבוקש מספר אחד של ישראל, מוחמד דף.

מוחמד טאהא, נכתב בכתבת הרשת, ייסד בשנת 87 את החמאס עם השייח' יאסין. הוא ובנו איימן נמנו על 400 מגורשי החמאס ללבנון בשנת 92.

ה   CBS מציין כי זו הפעם הראשונה שישראל עוצרת את אנשי "הדרג המדיני" של החמאס.

לדברי הרשת, דוברת צה"ל אישרה את לכידתו של טאהא, ובהודעתה היא אמרה כי מדובר במעצרו של אחד מבכירי מחבלי החמאס, וכי צה"ל מביע את שביעות רצונו מכך שהוא בידיו וכי יש בכך "מסר ברור למחבלים כי הם ישלמו את המחיר".

דובר החמאס רנטיסי הגיב כי מעצרו של טאהא הוא מכה לארגון, אך הם ימשיכו לפגוע בישראלים.
