

"היחידה הנבחרת" זהו שמו של "משחק" מחשב חדש שיצר ארגון החיזבאללה. ב"משחק" אימוני ירי וסימולציה של תקיפה, והאובייקטים לתקיפה הם חיילים ישראלים.

על "משחק" זה מסר הכתב לעניינים בינלאומיים בג'רוזלם פוסט, מיכאל פראוד לכתבת ערוץ 7 רותי אברהם.

פרסום למשחק מופיע באתר האינטרנט של החיזבאללה, ובו מובטח למשחקים כי המשחק מבוסס על פיגועים אמיתיים שעשו "לוחמי החיזבאללה" במשך השנים.

את "אימוני הירי" מקיימים "המשחקים", וראש הממשלה ומנהיגים ישראלים אחרים הם המטרות.
על קופסת המשחק נכתב כי "יצרניו של משחק 'היחידה הנבחרת' גאים להציג את המוצר הייחודי, המכיל את תבוסת האויב הישראלי ואת מעשי הגבורה של גיבורי תנועת ההתנגדות האיסלמית בלבנון".
"המשתמש מוזמן להשתתף בניצחון, להילחם, להתנגד ולהשמיד את האויב במשחק הכוח והניצחון", נכתב.

לקופסה מצורפים דבריו של בכיר החיזבאללה מחמוד ראייה, שהשתתף ביצירת המשחק, כי אלפי עותקים מהמשחק כבר נמכרו בלבנון, בסוריה, באירן, בבחריין ובאיחוד האמירויות.

בקרוב, מבטיח ראייה, ישווק "המשחק" למדינות נוספות.
