

העיתונאי והפרשן אמנון אברמוביץ' מתפטר מתפקידו בערוץ הראשון של הטלוויזיה. כך הודיע אמש אברמוביץ' למנכ"ל רשות השידור, יוסף בראל.

ככל הנראה בכוונתו של אברמוביץ' לעבור לאחד מערוצי הטלוויזיה המובילים האחרים, ערוץ 2 או ערוץ 10. את הודעתו בדבר המשך דרכו העיתונאית יצטרך אברמוביץ' להעביר עד לסוף השבוע הנוכחי.

העיתון 'הארץ' מדווח כי יוסי משולם, המנהל הזמני של הערוץ הראשון הודיע לאברמוביץ' במקביל להתפטרותו כי הוא מפטר אותו מתפקידו בשל קשיים כלכליים שאינם מאפשרים את המשך שידור תוכניתו של אברמוביץ' "יומן".

ההערכות הן כי למרות הדיווחים על פרישה ידידותית של אברמוביץ', הסיבה האמיתית להתפטרותו של אברמוביץ' היא כוונתו של יוסף בראל, מנכ"ל הטלוויזיה, להציב לצידו של אברמוביץ' איש ימין לצורך איזון פרשנותו הפוליטית.

יצוין כי התפטרות זו היא אחרונה בשרשרת מתפטרים ברשות, בהם רפיק חלבי, שלומי
אלדר, יואב טוקר, גיל תמרי ואלון בן-דוד שעברו לערוץ 10.
