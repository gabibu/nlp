

שלטונות טורקמניסטאן מנהלים מסע דיכוי רחב-היקף, הכולל עינויים, משפטי בזק, משפטי ראווה, הגליית מתנגדי משטר והעברת אוכלוסיות, וזאת, מאז נכשל ניסיון ההתנקשות בחייו של הנשיא סאמאפוראט ניאזוב ב-25 בנובמבר, כך עולה מדו"ח ביניים שפרסם היום "הארגון לביטחון ולשיתוף פעולה באירופה" - OSCE.

"שלטונות טורקמניסטאן ניצלו את ניסיון ההתנקשות הכושל כדי לפתוח במסע דיכוי רחב-היקף נגד כל מי שנחשד כמתנגד המשטר", נכתב בדו"ח.

"שלטונות אשגבט ייחסו את ניסיון ההתנקשות לחוגי האופוזיציה, ושלחו 62 בכירים, ובהם שרים רבים לתקופות מאסר ממושכות לאחר משפטי בזק", נכתב בדו"ח ארגון OSCE, המוקיע "מעשי אלימות ודיכוי בקנה מידה נרחב, ביצוע מעצרים מנהליים, ניהול משפטי ראווה שנועדו להטיל מורא על האוכלוסייה והפרה בוטה של זכויות האדם".

"השלטונות עצרו אנשים רבים, עינו אותם כדי שיודו במעשים שונים, ובמקרים רבים גם הזריקו להם סמים תוך סיכון חייהם. בוצעו מעשי דיכוי באמצעים שונים נגד כל מי שהוגדר 'אויב העם', בוצעו העברת אוכלוסיות והגליית אנשים לאזורים מרוחקים בהם שוררים תנאי מזג אויר קשים רק בשל תפקידים שמילאו או בשל מוצאם האתני", נאמר בדו"ח.

עוד צוין בדו"ח כי לא ידוע מה עלה בגורלם של אנשים רבים, ובהם פקידים בכירים ושרים, אשר בשל הגלייתם לא ניתן ליצור עימם קשר, ואפשר שחלקם חוסלו.

בעת הכנת דו"ח הביניים, התבקשו שלטונות טורקמניסטאן לשפוך אור על מקצת הממצאים אך גרסאות סותרות שמסרו ערערו על אמינותם, כתבו מחברי הדו"ח בהדגישם כי טורקמניסטאן התבקשה להגיב על הדו"ח ולאחר שתתקבל תגובתה יפורסם הדו"ח באופן רשמי.
