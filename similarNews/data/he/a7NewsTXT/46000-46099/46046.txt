

ירידה נוספת חלה בתנועת המטוסים הפנים ארצית בקו אילת בחודש פברואר 2003.

על פי נתוני רשות שדות התעופה, בחודש פברואר 2003 חלה ירידה של 34 אחוזים בתנועת הנוסעים הפנים ארצית לעומת אותה התקופה אשתקד. גם בתנועת המטוסים נרשמה ירידה של 16 אחוזים.

להערכת גורמים ברשות שדות התעופה, הירידה במספר הנוסעים בתנועה הפנים ארצית נובעת בעיקר מהמצב הכלכלי במשק הישראלי וכן בשל ההמתנה למלחמה, שגרמה לירידה ניכרת במספר הקבוצות המגיעות לחופשה ולכנסים באילת.

כתבת עתי"ם באילת מוסרת, כי מדובר במשבר תיירותי מתמשך באילת. גם בתנועת המטוסים הבינלאומית נרשמה בחודש פברואר ירידה של 26 אחוזים בתנועת הנוסעים:

44,416 נוסעים ב-2003 לעומת 6,270 נוסעים ב-2002. כמו כן, נרשמה ירידה של 14 אחוזים בתנועת המטוסים.

יצויין כי בחודש ינואר 2003 נרשמה ירידה משמעותית, של 36 אחוזים, בתנועת הנוסעים הבינלאומית לאילת, לעומת אותה התקופה אשתקד: 5,897 נוסעים בחודש ינואר 2003 לעומת 7,606 נוסעים שעברו בשדה התעופה "עובדה", בחודש ינואר 2002.
