

טייס חיל האוויר נהרג אתמול בערב, בהתרסקות מטוס תובלה קל מדגם "פשוש", בבסיס חיל האוויר רמון בדרום הארץ.

ההרוג הוא קצין בדרגת רב-סרן, סגן מפקד טייסת מסוקי תקיפה מדגם "אפאצ'י", שהטיס את המטוס לבדו לטיסת אימונים. מדובר ככל הנראה בניסיון כושל של הטייס לנחות בבסיס. בשעה 21:00 בערך, אבד הקשר עם הטייס, והמטוס התרסק. מדובר באירוע אווירי רביעי בחיל האוויר בתוך שבוע.

מפקד חיל האוויר האלוף דן חלוץ מינה ועדת חקירה לבדיקת נסיבות התאונה. שני כיווני החקירה: טעות אנוש או כשל טכני.

ביום שני שעבר נחת מסוקו של הרמטכ"ל רב אלוף משה יעלון נחיתת חירום לאחר שציפור פגעה בחלקו הקדמי. טייסי מסוק ה"בלקהוק" של יעלון החליטו להנחית את המסוק באיזור עמק חפר, למרות שהמסוק לא נפגע בצורה חמורה .

כזכור, לפני כשבוע נחת נחיתת אונס מסוק "סייפן" (בל 206) של אלוף פיקוד הדרום באיזור אשקלון לאחר שהתעורר חשד לתקלה במנועו. באותו יום התרסק מטוס אף-16 של חיל האוויר בעת טיסה בצפון השומרון וטייסו צנח בשלום.

"פשוש" הוא כינויו העברי של מטוס ה"טרינידאד" שמיוצר בצרפת ושהחל לטוס בשורות חיל האוויר ב-1 בפברואר 1995, לאחר שהחליף את מטוס ה"צסנה" ששירת בחיל האוויר במשך שנים רבות. ה"פשוש" הוא בעל מהירות מירבית של 300 קמ"ש, ומסוגל להגיע לגובה מירבי של 5,800 מטר. משקלו ללא מטען 800 ק"ג.
