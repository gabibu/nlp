

25 נערים ונערות בני העדה הדרוזית, מהכפר ג'וליס, סיימו השבוע קורס הדרכה ראשון בנושא השואה. הפרויקט התקיים במסגרת מחויבות אישית של התלמידים.

מדובר בסדנה שהתקיימה במוזיאון לוחמי הגטאות בגליל המערבי. הסדנה נמשכה שלושה חודשים וכללה 15 מפגשים שבמהלכם למדו הצעירים על נושא השואה מההיבטים ההיסטוריים, החברתיים והמוסריים.

הסדנה הכשירה את המשתתפים להיות מדריכים ב"יד לילד" ובמוזיאון לוחמי הגטאות עבור מבקרים מהמגזר הדרוזי והלא-יהודי.

מבית לוחמי הגטאות נמסר כי בעת האחרונה חל גידול של ממש בקרב בתי-ספר מהמגזר הלא-יהודי, ערבים ובדואים, המגלים עניין רב בלימוד השואה. זה מכבר התגבשה תכנית לחיבור בין בתי-ספר יהודיים ודרוזים בצפון במכלול לימודי השואה. הכפרים המובילים הם: ג'וליס, ג'ת וינוח.

במסגרת מפעל מסעות בני הנוער לפולין "את אחי אנוכי מבקש" תצא בקרוב גם משלחת ראשונה של בני נוער דרוזים לביקור בשרידי מחנות השואה באירופה.
