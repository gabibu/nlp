

שר החוץ סילבן שלום נועד היום בכנסת עם שר החוץ לשעבר שמעון פרס, ושמע מפיו עצות שיעזרו לו למלא את תפקידו כהלכה.

שר החוץ אמר בהזדמנות זו, כי בדעתו למצות כל אפשרות לשלום עם הערבים. הוא הוסיף כי עמדות הליכוד מרכזיות בישראלוהזכיר שהליכוד הוא זה שחתם על הסכם השלום הראשון בין מדינת ישראל למדינה ערבית, היא מצרים. "לפרס יש הניסיון העשיר והגדול ביותר בישראל בנושא מדיניות החוץ, וכשר חוץ אשמח להחליף עמו דעות בנוגע לתהליך השלום במזרח התיכון", אמר השר שלום.

העצה הראשונה שנתן פרס לשלום היתה לשלב בין עמדות משרד ראש הממשלה, משרד החוץ ומשרד הבטחון בקביעת מדיניות החוץ של ישראל. "המדיניות נמצאת בשטח המפגש בין המשרדים הללו", אמר.

פרס הוסיף, כי משרד החוץ צריך לשקף את המדיניות המתאימה ביותר, שתשכיל לרכוש את דעת הקהל העולמית ובמדינת ישראל, כדי לקדם את השלום.

באשר ליחסי ישראל ארה"ב אמר פרס, כי אמנם היום היחסים טובים אך כל הזמן צריך "להשקות את השורשים, כי אסור לקחת שום דבר כמובן מאליו וכמונח בקופסה".
