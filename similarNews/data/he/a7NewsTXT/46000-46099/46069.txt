

ח"כ הרב יצחק לוי הודיע אתמול לראש הממשלה, אריאל שרון, כי בתנאים שנוצרו הוא נמנע, לפי שעה, מלקבל עליו את תפקיד סגן השר במשרד ראש הממשלה, האחראי על משרד הדתות ועל פירוקו. לוי אמר זאת בפגישה של שרי המפד"ל עם ראש הממשלה.

החלטתו של לוי נובעת מהמחלוקת על דרך פעולת משרד הדתות, עד פירוקו. היום תדון המפד"ל במשבר, בניסיון להגיע לפשרה עם ראש הממשלה.

לוי מבקש למנות למשרד מנכ"ל משלו ולנהלו כשר לכל דבר, במקביל לעבודת שתי הוועדות שנקבעו בהסכם הקואליציוני. ועדות אלה יבדקו את דרך פירוקו ואופן שילוב השירותים שהמשרד מעניק במשרדי ממשלה אחרים ובשלטון המקומי.

בלשכת שרון זעמו על דברי לוי ביום ראשון, כי הובטח לו שיכהן כסגן שר לאורך ארבע שנים, ואף רמזו אתמול שעדיף שלוי לא יגיע כלל למשרד הדתות וינהל את פירוק המשרד ממשרד ראש הממשלה. שרון הבהיר אתמול לשר המשפטים, טומי לפיד, שהליכוד איתן בהתחייבותו לפירוק המשרד בתוך שנה.
