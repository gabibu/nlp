

בית המשפט המחוזי בתל אביב גזר היום עשר שנות מאסר בפועל על מחמוד המשרי, תושב קלנסוואה בן 25, שהורשע על פי הודאתו בניסיון להסיע מכונית תופת לתוך ערי ישראל. המשרי הסכים להסיע שני מחבלי תופת למסעדה בפתח תקווה, כדי להתפוצץ בה. הפיגוע נמנע, משום שהוא נעצר כשערך סיור במקום.

על פי כתב האישום, גוייס המשרי לחולייה של הפתח כשהיה בן 18. בתחילת חודש נובמבר 2001 פנה אליו איש הקשר שלו בטול כרם, וביקש ממנו לסייע בהחדרת מכונית תופת משטחי יש"ע לערי ישראל. המשרי הסכים, וכאמור, יצא לסיור בשטח כהכנה לפעולה.

בשלב הבא השתתף המשרי בפגישה של אנשי פתח בטול כרם, שם נודע לו שעליו לסייע לשני המחבלים שיתפוצצו במכונית. הוא הציע את המסעדה בפתח תקווה כיעד מועדף. התוכנית היתה לערוך שני פיגועים בזה אחר זה, בדומה למה שאירע בנווה שאנן בתל אביב.

בסיור נוסף שערך המשרי בשטח, הוא נעצר על ידי כוחות הביטחון, ומאז היה נתון במעצר. במשפטו הביע חרטה על מעשיו, וטען שבסופו של דבר לא גרם לכל נזק ממשי.

השופטים כתבו בגזר הדין, שלמרות שלא אירע דבר, כוונותיו של הנאשם הן חמורות ביותר. "העובדה שנאשם נולד וגדל במדינה, שהוא ומשפחתו וקהילתו חיים בה ומוצאים בה את לחמם, לא רחוק מן המקום שבו אמור היה להתבצע הפיגוע, שהנאשם היה צריך לקחת חלק בו, מחמירה את עוונותיו שבעתיים".
