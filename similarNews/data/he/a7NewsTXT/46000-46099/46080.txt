

אבו מאזן, המייצג את מה שמכונה זרם מתון ברש"פ, הביע תמיכה פומבית בפיגועים נגד מתיישבי יש"ע.

ברש"פ נמשכים ה"מאמצים" "למנות" ראש ממשלה. ב- 8 וב-9 במרץ תכונס הוועדה המרכזית של אש"ף והמועצה הפלשתינית המחוקקת לאשר מינוי "ראש ממשלה" לרשות, כך נמסר מהרשות.
סאיב עריקאת, מבכירי הרש"פ, אמר כי מתקיימים מגעים בינו לבין דב וייסגלס, ראש לשכת ראש הממשלה אריאל שרון, לצורך מתן היתרי תנועה לחברי הוועדה המרכזית והמועצה המחוקקת כדי שיוכלו להגיע לרמאללה על מנת להשתתף בישיבות.

כתב ערוץ 7 חגי הוברמן מדווח כי האיש שמייצג את "הזרם המתון" ברש"פ, אבו עבאס, או בכינויו אבו מאזן, האיש שממשלת ישראל רואה בו שותף אפשרי לחידוש התהליך המדיני, הביע תמיכה פומבית בפיגועים. בריאיון שהתפרסם אמש בעיתון "א-שארק אל אווסט" מצדיק אבו מאזן שימוש בנשק נגד המתיישבים ביש"ע. לדבריו, "היוזמה הפלשתינית להפסקת אש לא עסקה כלל בהפסקת פעולות ההתנגדות להתנחלויות", כלשונו. כדי להסיר אי הבנות הסביר אבו מאזן שהוא מתכוון למאבק בכל האמצעים כולל בנשק.

בעוד ראש הממשלה מצהיר כי פניו להגשים את חזונו של הנשיא בוש ולהקים מדינה פלשתינית, הביעו אזרחי ישראל ב- 25 לפברואר את דעתם על כוונותיו של שרון.

מסקר המתפרסם באתר NFC ושערך מכון גיאוקרטוגרפיה, בניהולו של פרופ' דגני, עולה כי 66.1% מאזרחי ישראל ילידי הארץ מתנגדים להקמת מדינה פלשתינית. מספר המתנגדים אף עולה ל-67.8% בקרב העולים החדשים.

יצוין כי הסקר כלל יהודים וערבים כאחד.
