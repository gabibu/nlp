

פגישתם של רה"מ שרון ויו"ר המפד"ל אפי איתם בנוגע לסמכויותיו של סגן השר הרב יצחק לוי, האחראי על משרד הדתות, בנוגע לפירוק המשרד לא הניבה הסכמה. השניים החליטו כי ייפגשו שוב כדי להגיע להסכמה בנושא.

אי הסכמה זו לא עיכבה את כינוסה של מליאת הכנסת ואת השבעתם, אמש, של שרי המפד"ל לממשלה, אפי איתם לתפקיד שר הבינוי והשיכון וזבולון אורלב לתפקיד שר הרווחה.

אך במשך יום אמש התעורר חשש כי ההשבעה תתעכב עקב דבריו של הרב יצחק לוי, סגן שר במשרד רה"מ ואחראי על משרד הדתות, כי פירוקו של משרד הדתות יארך יותר משנה. לוי אמר לגלי צה"ל כי הוא מתכוון לפרק את המשרד עפ"י התחייבותה של המפד"ל. "יש לי מחויבות לפרק את המשרד ואני אפעל לפירוקו, אנחנו חתמנו ואנחנו מוכנים לעמוד מול ההתחייבות", אך ציין כי הוא חושש שהדבר יארך יותר משנה.

לאחר דבריו שב ראש הממשלה והבטיח לשינוי כי הוא יעמוד בהבטחתו, וכי כבר בימים הקרובים יחל פירוקו של משרד הדתות.

אמש הודיע לוי לראש הממשלה כי לא יתמנה לסגן שר אם לא יורשה למנות מנכ"ל למשרדו. בלשכת ראש הממשלה מתעקשים למנות את המנכ"ל בעצמם.

בשיחה עם ערוץ 7 תיאר הרב לוי כיצד עומד משרדו לפעול. לדבריו, ההסכם הקואליציוני קובע שיוקמו שני צוותים, אחד מהם יעסוק בפירוק משרד הדתות והשני יעסוק בנושא המועצות הדתיות. תפקידם של הצוותים, אומר לוי, לגבש מענה חלופי לשירותים שהמועצות הדתיות מופקדות עליהם כמו הפעלת המקוואות, עירוב ומינוי רבני שכונות. הוא הוסיף כי יש לעשות שינוי במועצות הדתיות מאחר שהן במצב של פשיטת רגל כלכלית. חלק מהן, לדבריו, אף אינן מסוגלות לתת את השירותים ובמקרים רבים גם פסקו מלשלם את שכר עובדיהן.

לוי התייחס גם להכרזות של נציגי שינוי בעת כניסתם לתפקידיהם במשרד הפנים ובמשרד המשפטים. לדבריו, הוא צפה כי הם "יכריזו כמה הכרזות", כלשונו. אך לדבריו, יש לבחון כל שינוי בהתאמה לחוק ובהתאמה להסכם הקואליציוני. עפ"י ההסכם עם שינוי, הוא אומר, כל שינוי בסטטוס קוו צריך לבוא לדיון בשולחן הקואליציה. ללא דיון זה אין אפשרות לעשות שינוי. אחד מהשינויים שיצטרך לבוא לדיון, מוסיף לוי, הוא מתן האזרחות לנין של יהודי, שפירושו פתיחת שערי המדינה בפני עוד חצי מליון גויים בעיקר ממדינות חבר העמים. מדובר בהפרה בסטטוס קוו, אומר לוי, ועל כך יצטרכו לדון בהנהלת הקואליציה.

בהצבעה חשאית שנערכה אחר הצהריים במליאת הכנסת נבחרו חמישה נציגים מהכנסת לוועדה לבחירת רבנים ראשיים ולבחירת דיינים: ח"כ יאיר פרץ (ש"ס), ח"כ שאול יהלום (מפד"ל), ח"כ אלי בללו (ליכוד), ח"כ יצחק הרצוג (עבודה) וח"כ משה גפני (יהדות התורה).

בערוץ החרדי "קול שמחה" ציינו כי מדובר בכישלון צורב למפלגת השלטון, זאת מכיוון שהליכוד התנגד התנגדות נחרצת לנציגים החרדיים גפני ופרץ, שנבחרו לוועדה.
