

כ-1,500 בני אדם קיימו אתמול בלילה, ראש חודש אדר ב', את הצעדה המסורתית סביב שערי הר הבית בקריאה לזרז ולפתוח את הר הבית ליהודים. המשטרה אבטחה את הצעדה, שנערכה לזכרו של זאב חזני ז"ל, שנפל מצוק לפני כשבוע ונהרג. אביו יהודה ז"ל, מראשי גוש אמונים, נהרג בנסיבות דומות לפני כעשר שנים.

קודם לכן קרא יו"ר ועד רבני יש"ע וחבר ועד רבני תקומה הרב דב ליאור לזרז ולפתוח מיד את הר הבית ליהודים ולהחיל את הריבונות על מקום המקדש. זאת כהמשך לקריאתו של מפקד מחוז ירושלים במשטרה ניצב מיקי לוי לפתוח את ההר.

יהודה עציון, מתנועת "חי וקיים", אמר בשיחה לערוץ 7 כי להצהרתו של ניצב מיקי לוי יש שתי פנים. העובדה שהמשטרה אומרת כי אינה מתנגדת לפתיחת הר הבית, וזאת לאחר שנתיים שהשערים היו סגורים בפני יהודים על ידי פורעים ערבים, היא התקדמות שאין לזלזל בה, אומר עציון, עם זאת ייתכן, הוא מוסיף, כי מאחורי דבריו של לוי חבוי תיאום עם דרגים גבוהים ואולי אף ניסיון לבחון את התגובה הערבית בבחינת "בלון ניסוי". ייתכן, הוא מוסיף, שהמשטרה מבקשת לטעון כי אם הערבים מתפרעים עקב הבטחות מילוליות יש להיזהר מלנקוט במעשים. "אבל", הוא מציין, לדעתו יש לשאול "מדוע תלויה כניסת יהודים להר הבית בכך שנוצרים יכו מוסלמים בעירק?" עציון מוסיף כי דבר זה נשגב מבינתו וכי מדובר לדעתו בעיקרון שחז"ל הגדירוהו "תולה בדעת אחרים". יש לשים לב, מציין עציון, כי גם כשמדברים על כך שהשערים ייפתחו לאחר שעירק תוכה עוסקים במצב העגום והעלוב של העבר שבו יהודי יכול להיכנס להר הבית רק אם לימינו צועד שוטר ומשמאלו איש ווקף ושני אלו שומרים לבל ימלמל בשפתיו. אם ימלמל ימצא עצמו מיד בבית המעצר, אומר עציון.

הביקורת, מוסיף עציון, מופנית כלפי הממשלה וכלפי המשטרה, ולא כלפי הציבור הנאמן והאמוני, המגלה רצון כיסופים והתעניינות הבאים לידי ביטוי גם בסיבובי השערים, המתקיימים מדי ראש חודש.

בכל חודש מתווספים עוד אנשים המקיימים את הסיבובים, אומר עציון, ולדבריו, בסופו של דבר הלחץ הציבורי מלמטה הוא שיגרום לאלו שלמעלה שאינם מתעניינים בנושא או שסוברים כי יש לקבל רישיונות מהגויים כדי לפתוח את ההר ליהודים   לפתוח את השערים. עציון מוסיף כי העניין מונח היום לפתחו של ראש הממשלה. אם הוא לא יהיה הראשון שיפתח את השערים, אין הוא ראוי להנהיג את עם ישראל, אומר עציון.
