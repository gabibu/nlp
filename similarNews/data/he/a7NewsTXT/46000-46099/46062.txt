

"השמדת הטילים הבלתי-חוקיים בידי עיראק אינה מהווה ציות להחלטות האו"ם, משום שהיא אינה מלאה ואינה נוגעת במאגר הנשק השלם להשמדה המונית של בגדאד" כך אמר ביום שני דובר הבית הלבן.

"החלטות האו"ם לא קראו לפירוק נשק קטן", אמר הדובר ארי פליישר. "לא נאמר בהן עשרה אחוזים פירוק נשק' ואחרי ארבעה חודשים אחרי שדרשנו מכם לעשות זאת מיד".

לדבריו, התפרקות עיראק מנשקה "חייבת להיות מלאה, כללית ומיידית, לא פחות מכך".

פליישר ציין, כי המבצע הצבאי יכלול את סילוקו של סדאם חוסיין מהשלטון. "אסור שמישהו יחשוב, אפילו לא לשנייה, כי תתבצע פעולה צבאית לפירוק נשקו של סדאם חוסיין, והוא יישאר בשלטון כדי להתחמש מאוחר יותר. לא, זו לא אופציה".

עם זאת, כשנשאל אם התפרקות מלאה מנשק לפני מלחמה תספק את דרישות ארה"ב בכל הנוגע לשינוי המשטר העיראקי, ענה פליישר: "בואו נראה בהתחלה אם הוא מתפרק מנשקו מיד ולגמרי, ונראה אם זה מתבצע".

הצבעתו המפתיעה של הפרלמנט הטורקי, שדחה את הבקשה האמריקנית לפרוס בטורקיה חיילים לקראת פלישה לעיראק, עשויה להביא לדחיית ההתקפה עד לסוף מארס או תחילת אפריל, ולעורר בעיות בשליטה על שדות הנפט בצפון עיראק, אמרו היום מומחים אמריקנים בכירים.

התוכנית להתחיל בפלישה, שהיתה צפויה להתבצע ככל הנראה באמצע מארס, ספגה מכה קשה בשבת כשהפרלמנט הטורקי סירב לאשר פתיחת בסיסים לכ-60,000 חיילים אמריקנים.

בכירים ופרשנים אמריקנים חוששים כי הכורדים, השולטים על המובלעת הכורדית בצפון עיראק, עלולים לנסות להשתלט על שדות הנפט, או שהצבא העיראקי ישמיד שדות אלה אם לא תהיה במקום נוכחות אמריקנית בימים הראשונים של המתקפה.
