

7 משפחות צרפתיות, המתגוררות בישראל, הגישו שתי תביעות בבית משפט פאריסאי נגד ראש הרשות הפלשתינית יאסר ערפאת, בהן הן מאשימות אותו בטבח עם ובפשעים נגד האנושות, כך הודיעו עורכי דינן היום.

עורכי הדין פסקאל בנייה ומישל קאלבו אמרו, כי התביעות הוגשו על ידי משפחות של קורבנות פיגועים שבוצעו נגד אזרחים ישראלים. 6 מקורבנות אלה נהרגו והשביעי נפצע קשה בפיגועים, שבוצעו מאז תחילת מלחמת אוסלו.

התביעות מבוססות על טענת התובעים, כי למרות ש"לערפאת היתה הסמכות והיו האמצעים למנוע פעולות טרור, רצח ואלימות, הוא ארגן ומימן אותן", אמרו עורכי הדין.

מאחר שהם אינם רואים בערפאת ראש מדינה אמיתי, התובעים סבורים כי החוק הבינלאומי אינו מגן עליו, כפי שהוא מגן על מנהיג אומה מפני תביעה במדינה זרה.
