

סיעת הליכוד בכנסת בחרה היום פה אחד בח"כ יובל שטייניץ לתפקיד יו"ר ועדת החוץ והביטחון של הכנסת. נציגי הסיעה בוועדה יהיו: חה"כ דוד לוי, אהוד יתום, נעמי בלומנטל, יחיאל חזן ומגלי והבה.

סיעת הליכוד בכנסת בחרה אחה"צ פה אחד בח"כ יובל שטייניץ לתפקיד יו"ר ועדת החוץ והביטחון של הכנסת. נציגי הסיעה בוועדה יהיו הח"כים דוד לוי, אהוד יתום, נעמי בלומנטל, יחיאל חזן ומגלי והבה. כעת מקיימים בסיעת הליכוד הצבעה חשאית על משרת יו"ר ועדת הכנסת. לתפקיד זה מתמודדים ח"כ איוב קרא וח"כ רוני בר-און.

שטייניץ היה המועמד היחיד לתפקיד. ח"כ מיכאל רצון החליט ברגע האחרון להסיר את מועמדותו, לאחר שהוצע לו לכהן כסגן שר המסחר והתעשייה.

ראש הממשלה, אריאל שרון, ביקש להציג בישיבת סיעת הליכוד את ח"כ דוד לוי כמועמדו לתפקיד יו"ר ועדת חוץ וביטחון, אולם ח"כ לוי אמר כי הוא אינו מעוניין בתפקיד. אתמול סירב לוי גם להצעתו של שרון לכהן בתפקיד סגן שר, שכן לדבריו, ציפה להתמנות לתפקיד שר.

ועדת חוץ וביטחון היא היוקרתית והחשובה מבין ועדות הכנסת. היא בנויה ממליאה וועדות משנה כוועדות מודיעין, כוננות ובניית כוח צה"ל. תפקידה העיקרי הוא חקיקה ביטחונית הקשורה בצה"ל ובשאר מערכות הביטחון - המוסד והשב"כ.

סיעת הליכוד אישרה פה אחד גם את בחירתו של ח"כ אברהם הירשזון ליו"ר ועדת הכספים, של ח"כ מיכאל איתן ליו"ר ועדת החוקה של הכנסת, של ח"כ לאה נס ליו"ר הוועדה לענייני מדע ואת מועמדותה של ח"כ גילה גמליאל ליו"ר הוועדה לקידום מעמד האשה.

