

דובר הבית הלבן ארי פליישר הזהיר בשם הנשיא בוש כי המתקפה על עירק מתקרבת וכי על סדאם להתפרק מייד מנשקו: "או שסדאם חוסיין יתפרק מיד באופן מלא מהנשק להשמדה המונית, או שארצות הברית תאכוף את החלטת האו"ם בעניין", אמר.

פליישר ציין כי בפעם האחרונה שהנשיא בוש דיבר על לוח זמנים הוא נקב במילה "שבועות", ומאז חלף כבר חודש. עוד אמר פליישר כי החלטת הפרלמנט הטורקי לדחות את בקשת הממשלה לאשר פריסת כוחות אמריקניים הפתיעה את הממשל האמריקני וכי נבחנת פעולה צבאית ללא טורקיה.

הגנרל ג'יימס ג'ונס, מפקד הכוחות האמריקניים באירופה, המשמש גם כמפקד העליון של נאט"ו באירופה, אמר כי החלטת טורקיה אינה משתקת את תכניות התקיפה של ארה"ב.

אף אסטרטג צבאי אינו נסמך על תכנית פעולה אחת, אלא מגבשים כמה תרחישים אפשריים וכמה תכניות חלופיות, ולכן החלטת הפרלמנט הטורקי למנוע פריסה של כוחות אמריקניים בשטחה אינה משתקת את תכניות התקיפה של ארה"ב בעירק, אמר.

הוא אמר את הדברים בתדרוך לכתבים, שהתקיים במטה הכללי של הכוחות האמריקניים באירופה בשטוטגרט, דרום-מערב גרמניה.

לדבריו, "כמובן שתרחיש של כניסת כוחות אמריקניים משטחה של טורקיה לצפון עירק היה התרחיש המועדף מבחינה צבאית, אך ישנן חזיתות אחרות. החלטת טורקיה לא תפגע בהצגה. יהיה אשר יהיה ארה"ב תדרוש להחזיק כוח צבאי אמריקני בצפון עירק לאחר המלחמה", אמר.

בעוד טורקיה מסרבת לאפשר פריסת חיילים אמריקנים בשטחה, שר ההגנה של כווית הודיע כי הוא יאפשר להציב בארצו את החיילים האמריקנים שיועדו להישלח לטורקיה, זאת בנוסף לעשרות אלפי חיילים אמריקנים ובריטים הנמצאים כבר בכווית ומתכוננים לקראת המתקפה הצבאית על עירק.
על מצבת החיילים המצויה במפרץ נמסר ממקורות בכירים בבירת ארה"ב. המקורות ציינו כי כ-200,000 חיילים אמריקנים יהיו באזור המפרץ בתחילת מארס, וכי הם כוללים את גיוס המילואים הגדול ביותר מאז מלחמת המפרץ של 1991.

בכוויית יש כיום קרוב ל-95,000 חיילים אמריקנים. כמו כן, מוצבים חיילים אמריקנים בקטאר, בערב הסעודית, בעומאן, בבחריין ובאיחוד נסיכויות המפרץ. כ-38,000 חיילים נוספים נמצאים על ספינות השטות באזור וממתינים לפקודות.

בריטניה שלחה לאזור 35,000 חיילים וכן שלחה את הכוח הימי הגדול ביותר שריכזה בעשרים השנים האחרונות.

אמש נמשכו ההפצצות האמריקניות. שישה מטוסים אמריקניים הפציצו בעירק ארבעה מתקני תקשורת צבאיים ובסיס להגנה אווירית. דובר צבא ארה"ב מסר כי ההפצצה התרחשה בתגובה לפתיחה באש נגד מטוסים שסיירו באזור האסור לטיסה.

מעירק נמסר ששישה אזרחים נהרגו ו-15 נפצעו בהפצצת מטוסים בבצרה.
