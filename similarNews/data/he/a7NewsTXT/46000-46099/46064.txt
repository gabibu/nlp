

ראש הממשלה אריאל שרון ושרי ממשלתו התייצבו הערב בבית הנשיא, לתצלום המסורתי המשותף עם נשיא המדינה משה קצב, ובכך תמה מלאכת הרכבת והשפעת הממשלה ה-30 של ישראל שתצא ביום ג' לדרכה.

האירוע התקיים שעה קלה לאחר השבעתם בכנסת של השרים איתם, אורלב ושרנסקי. השר לשעבר דן מרידור נותר מחוץ לממשלה והכנסת. על האירוע החגיגי בבית הנשיא העיב המשבר בין הליכוד לבין המפד"ל, סביב ניהולו של משרד הדתות. סגן השר יצחק לוי מהמפד"ל אמור להיות אחראי על פירוק משרד הדתות ממשרד ראש הממשלה, אולם לוי דורש לעבוד מתוך משרד הדתות.

לאירוע החגיגי בבית הנשיא הגיעו כמה מן השרים עם בני או בנות זוגם. עד לכניסתם של נשיא המדינה משה קצב וראש הממשלה אריאל שרון נהנו כולם מתיקרובת עשירה, שהוכנה ע"י עובדי בית הנשיא.

ראש הממשלה הביע תקווה, כי הממשלה תעמוד באתגרים הקשים שנמצאים בפניה. הוא הוסיף, כי הממשלה מאחדת כוחות שונים בחברה ו"היא ההוכחה שהבסיס המשותף לכולנו רב על השונה".

נשיא המדינה משה קצב קרא לממשלה לפעול להפחתת המתחים בחברה, ולהעניק לאזרחי ישראל את התחושה שהחלטותיה מתקבלות מתוך ראייה לאומית ממלכתית.
