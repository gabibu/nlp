

מפלגת העבודה דרשה מפעיליה שעבדו ביום הבחירות למענה, לתרום לה סכום של כמאה וחמישים שקלים מתוך התשלום אותו יקבלו עבור עבודתם ביום זה, כך עולה מתחקיר גלי צה"ל.

בבקשתם זו ביקשו, ככל הנראה, אנשי המפלגה לכסות חלק קטן מחובותיה של המפלגה שתפחו בעקבות הפסדה של המפלגה בבחירות.

בראיון לגלי צה"ל אמר עורך הדין אלדד יניב כי כל בקשה שכזו, אם אכן בוצעה, נעשתה על דעת פעיל מפלגה מקומי ואינה מייצגת את כוונת המפלגה כולה, או את ראשיה. בכל אופן, אומר יניב, כל מקרה שכזה יטופל במסגרת המפלגה.

לעומת דבריו אלה של יניב רואיינו מספר פעילי 'עבודה' וסיפרו כי רבים אולצו לחתום על המסמך המחייב אותם לתרום. מדברי המרואיינים עולה כי נאמר להם כי העבודה ביום הבחירות לא תינתן למי שיסרב לחתום על הסכמתו להעביר את התרומה.

יצוין כי עורך הדין יניב העלה אפשרות לפיה הכסף הועבר לגורם שאינו קשור בהכרח למפלגה.
