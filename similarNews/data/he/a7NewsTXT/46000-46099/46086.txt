

מפלג ההונאה של משטרת ירושלים עצר אמש שישה חשודים, רובם פעילי ליכוד, בחשד שזייפו מסמכי התפקדות לליכוד.

השישה נלקחו לחקירה במפלג ההונאה. בלשי החקירה עשו חיפושים בבתיהם והחרימו מסמכים ומחשבים.

המעצרים נעשו במסגרת חקירה שמשטרת ירושלים מקיימת בנוגע לחשדות שנתגלו במפקד שנעשה במפלגת הליכוד לפני כמה חודשים. על פי החשד פעלו במפקד קבלני קולות בניגוד לחוק.

השישה חשודים בזיוף מאות מסמכי התפקדות לליכוד. בגלי צה"ל דווח כי על הפעילים נמנים בין השאר יצחק קויפמן, יורם קרשי, ישראל בוקשפן ויהושע אמסלם - בכיר בעיריית ירושלים. בנוסף נעשה חיפוש בבתיהם של החשודים והוחרמו עשרות מסמכים וקובצי מחשב. השישה נחקרים במשטרת ירושלים.

היחידה הארצית לחקירות הונאה חושדת כי קויפמן הגדיל לכאורה את רשימות המתפקדים שפקד, הגדלה לא חוקית.

לצורך החקירה פשטה המשטרה לפני חודש על משרדי הליכוד במצודת זאב בתל אביב והחרימה דיסק מחשב שבו מאגרי נתונים על מתפקדי הליכוד.

החקירה בפרשה החלה בעקבות תחקיר של העיתונאי יחיאל דותן מעיתון "ירושלים". לפי התחקיר ניצל קויפמן סעיף מיוחד בחוקת הליכוד המאפשר לשנות את שיוכו הסניפי של המתפקד, אם יוכיח כי הוא לומד בעיר השונה ממקום מגוריו. בין השאר, נבדק חשד כי קויפמן הגיש לליכוד מסמכים פיקטיביים, שבהם מצהירים ראשי מוסדות לימוד תורניים כי מתפקדי ליכוד אכן לומדים במוסדותיהם. בעשרות מקרים מוסדות החינוך הכחישו בתחקיר כי התלמידים הרשומים במסמכים אכן לומדים אצלם. בדיקה שעשה דותן באחת האולפנות העלתה לכאורה כי התלמידות הרשומות במפקדו של קויפמן הן למעשה נשים שעברו את גיל 35.

שלושה מן החשודים יובאו ביום ג' להארכת מעצר בבית משפט השלום בירושלים. יתר החשודים שוחררו בערבויות כספיות למעצר בית בן חמישה ימים.
