

ההגדה של סרייבו, הגדה מאוירת מפורסמת שנכתבה לפני מאות שנים ואשר שרדה את מלחמת בוסניה, הוצגה בפני הציבור בתצוגה מתמדת לראשונה בתולדותיה.

ההגדה, שנכתבה במאה ה-14, הובאה לסרייבו ע"י יהודים שמצאו בה מקלט במאה ה-16 לאחר שגורשו מספרד. היא נחשבת לאחת ההגדות היקרות ביותר בעולם, ומהווה גם סמל להיסטוריה הרב-תרבותית של הקהילה היהודית בסרייבו.

"זהו אירוע תרבותי חשוב לא רק לקהילה היהודית בבוסניה ובהרצגובינה, אלא גם לכל האומות והאזרחים", אמר יעקב פינצ'י, ראש הקהילה היהודית בבוסניה, בטקס שנערך במוזיאון הלאומי בסרייבו.

ההגדה מוצגת בחדר מיוחד במוזיאון, לאחר שתוקנה ע"י מומחים בינלאומיים בעזרת קרן הנאמנות של האו"ם שאספה כ-120 אלף דולר לתיקונה ולהקמת החדר עבורה.

ההגדה שנצלה ע"י גויים ששמרו עליה במהלך מלחמות העולם השונות, נחשבת לדוגמה לדרך שבה חיו בבוסניה בני דתות שונות. ההגדה "מוכיחה שאנשים חיו כאן במשך מאות שנים אלה עם אלה, ולא חיכו מאות שנים כדי להרוג אלה את אלה", ציין פינצ'י, שרמז בכך למלחמות האחרונות בבלקנים.

כשהגרמנים כבשו את יוגוסלביה ב-1941, הצילו את ההגדה קרואטי ומוסלמי, שהסתירו אותה בכפר סמוך עד לתום המלחמה. במהלך המלחמה האחרונה בבוסניה, העבירה הממשלה המוסלמית את ההגדה למקום מבטחים בכספות הבנק המרכזי, לאחר שהמוזיאון הלאומי נפגע קשות מהפגזות הבוסנים-הסרבים.

ההגדה הפכה לסמלה המפורסם ביותר של הקהילה היהודית בסרייבו, והישרדותה למרות מאות שנים של מלחמות. אך זו הפעם הראשונה שהיא מוצגת לציבור מאז הפכה לרכושו של המוזיאון הלאומי ב-1894.
