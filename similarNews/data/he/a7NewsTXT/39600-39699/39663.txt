

פאריס מתגברת לאחרונה את כוחותיה בעקבות התרעות לפיגועים במקומות הומי אדם ובאתרים תיירותיים, ובין השאר עולה חשש לפיגוע הרעלת מי שתייה במאגר המרכזי של פאריס במונסורי, לפיגוע כימי במטרו, או לפיגוע ביורודיסני. במסגרת ההיערכות מקיימים לוחמי הקומנדו הימי של צרפת אימונים בתעלות הביוב של פאריס.

העיתון המקומי הפריסאי "לה פאריסיין" דיווח כי יחידות הקומנדו של סוכנות הביון הצרפתית DJSE עורכות אימונים שוטפים בתעלות הביוב של פאריס. לשם ביצוע משימות אזרחיות חשאיות נוקטים הלוחמים משנה זהירות למניעת חשיפתם.

גם בריטניה נערכת למלחמה ביולוגית. מתוכנן לסיים לחסן עד סוף החודש הבא אנשי צבא בכירים ועובדים בשירותי הבריאות בחיסון נגד אבעבועות שחורות, כאמצעי מנע למקרה שתבוצע התקפת טרור עם הנגיף הקטלני הזה.

אתר אינטרנט של ממשלת ארה"ב טוען כי החיסון מעניק חסינות מלאה מפני המחלה במשך 3-5 שנים, אך לאחר מכן יעילותו פוחתת.

הממשלה הבריטית הודיעה כי היא מתחילה להכין מכרז לייצור נוסף של חיסונים נגד אבעבועות מאחר שבכוונתה לאגור מלאי שיספיק לחיסון כל האוכלוסייה. "עלינו להיות מציאותיים. אף על פי שאין כל איום ספציפי, קיימת האפשרות שפנטים שאינם נמנעים מלגרום טבח המוני יוכלו להניח את ידיהם על אמצעים העלולים לגרום נזק להמונים", אמר דובר ממשלתי בתדרוך לעיתונאים.
