

קניה שוקלת להיענות לבקשת ישראל להעביר אליה ראיות מפיגוע התופת במלון במומבסה. כך מסר חוקר קנייתי בכיר. ויליאם לאנגאט, סגן מפקד משטרת קניה הממונה על החקירה, מסר כי אנשיו סירבו קודם לכן למסור שרידי המטען וכלי נשק שנמצאו בזירת הפיגוע, משום שהחוקרים הישראליים לא ביקשו זאת ממנו. "אם יגישו בקשה, נשקול אותה", ציין לאנגאט. במקום נמצאו תחמושת, תרמילים וקת של רובה קלשניקוב, יחד עם תחתיות של שני בלוני גז.
