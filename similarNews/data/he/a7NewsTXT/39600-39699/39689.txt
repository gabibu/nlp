

משטרת ירושלים ביטלה סיכום שאפשר אירוע סיבוב שערי הר הבית הנהוג בערבי ראש חודש.

משטרת ירושלים ביטלה סיכום שאפשר אירוע סיבוב שערי הר הבית הנהוג בערבי ראש חודש.

מארגני המנהג לסובב את שערי הר הבית מדווחים לכתב ערוץ 7 כי כדרכם מדי חודש בחודשו סיכמו עם ראשי משטרת ירושלים על נהלי הבטיחות בשעת הסיבוב וסדרי ביצועו.

באופן מפתיע הגיעה למארגני האירוע הוראה מניצב מיקי לוי מפקד משטרת ירושלים לפיה לא יותר להם לבצע את המתוכנן. זאת כיוון שהמוסלמים בהר הבית החליטו להקדים את אירועי סיום חודש הרמאדן ביממה. הקדמה תמוהה זו מעלה חשש להתלהטות הרוחות במידה ותתקל באירוע סיבוב השערים.

בשיחתם זו של אנשי משטרת ירושלים עם מארגני הסיבוב עלתה העובדה כי לאירוע צפויים להגיע למעלה מאלף מתפללים יהודים מרחבי הארץ כולה לסיבוב השערים. בשל כך התירה המשטרה באופן חריג למתפללים לקיים את הדלקת נרות החנוכה בבית הקברות המוסלמי המצוי למרגלות הר הבית.

מארגני האירוע מוסרים כי בשל מניעת סיבוב השערים בראש החודש הזה, בעיצומו של חג החנוכה המסמל את ניצחון היהדות בשליטתה על הר הבית והמקדש, יקיימו בעשרה בטבת אירוע גדול בו ייכלל גם יום עיון בנושא המקדש בהשתתפות רבנים ואישי ציבור ולאחריו סיבוב שערים, אירוע שכבר קיבל את אישור המשטרה.

בכוונת המארגנים להפוך את אירוע עשרה בטבת למסורת.
