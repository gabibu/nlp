

דוברת משרד התעשייה והמסחר מדווחת כי ייצוא היהלומים המלוטשים מישראל בחודש נובמבר '02 הסתכם נטו ב-452 מילין דולר, סכום השווה ברמתו לייצוא מלוטש נטו בחודש נובמבר אשתקד.

סך כל ייצוא היהלומים המלוטשים בחודשים ינואר-נובמבר 2002 הסתכם ב-4,947 מיליוני דולר לעומת 4,277 מיליוני דולר בתקופה המקבילה אשתקד - עלייה של 15.7%

סך כל ייבוא יהלומי הגלם נטו בחודשים ינואר עד נובמבר השנה עלה ב-19.6% , לעומת אותה תקופה אשתקד.

המפקח על היהלומים במשרד התעשייה והמסחר, עודי שינטל, ציין כי הגידול בייצוא נובע מכך שיהלומנים ישראליים שולחים כמויות גדולות יותר של יהלומים לחו"ל בכדי להציגם בפני לקוחות פוטנציאליים שהיו מגיעים בעבר למשרדי החברה בארץ וצמצמו את ביקוריהם בישראל לרגל המצב.

הנתונים מצביעים גם על מכירות טובות לקראת סוף השנה, בעיקר בשווקים המסורתיים בארה"ב, הונג קונג, בלגיה ושוויץ.

מתחילת השנה גדלו המכירות לבלגיה ב-19 אחוזים, לארה"ב ב-16 אחוזים ולהונג קונג ב-7 אחוזים.

יצוין כי ארה"ב ממשיכה להיות היעד המרכזי לייצוא יהלומים וחלקו מהווה 68% . חלקם של השווקים האחרים הוא: הונג קונג - 12% , בלגיה - 6% ויפן - 3%.
