

בנאום בפני משפחות חללי קרב הדמים בחברון ומאות חיילים, הדגיש מפקד האוגדה תת אלוף בן אברהם כי אנשי כיתת הכוננות פעלו כשורה במשך ההיתקלות במחבלים. "אני לא זוכר אירוע דומה של הקרבה ואומץ לב", אמר בטקס הדלקת נרות חנוכה בבסיס צה"ל באיזור חברון.

על פי ההחלטה הצפויה של משרד הביטחון, כל אנשי כיתות הכוננות בארץ יוכרו כחיילי מילואים בשירות פעיל, מרגע שיופעלו באירועים בטחוניים ע"י צה"ל. בהתאם, יוכרו הנופלים בעת פעילותן של כיתות הכוננות כחללי צה"ל, וגם הפצועים יוכרו כפצועים במסגרת שירות מילואים. הנופלים והפצועים יטופלו, על כן, על ידי אגף השיקום במשרד הביטחון, כפי שמטופלים פצועים ומשפחות חללי צה"ל.
