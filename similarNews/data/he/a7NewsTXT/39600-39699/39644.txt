

בריטניה מתכננת לחסן אנשי צבא בכירים ועובדים בשירותי הבריאות נגד אבעבועות שחורות, כאמצעי מנע למקרה שתבוצע התקפת טרור עם הנגיף הקטלני הזה. החיסונים אמורים להתבצע עד סוף החודש הבא. אתר אינטרנט של ממשלת ארה"ב טוען כי החיסון מעניק חסינות מלאה מפני המחלה במשך 3-5 שנים, אך יעילותו פוחתת לאחר מכן.

הממשלה הבריטית הודיעה גם כי היא מתחילה להכין מכרז לייצור נוסף של חיסונים נגד אבעבועות, מאחר שבכוונתה לאגור מלאי שיספיק לחיסון כל האוכלוסייה. "עלינו להיות מציאותיים. למרות שאין כל איום ספציפי, קיימת האפשרות שפאנאטים שאינם נמנעים מלגרום טבח המוני, יוכלו להניח את ידיהם על אמצעים העלולים לגרום נזק להמונים", אמר דובר ממשלתי בתדרוך לעיתונאים.

(עתי"ם-רויטרס)
