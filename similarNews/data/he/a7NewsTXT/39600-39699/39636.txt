

בצל שגרת המרגמות בחבל קטיף החליטו במועצה שם לקיים את אירועי החג הנהוגים בכל שנה בגוש.
בגן החיות של חבל קטיף, "קטיפארי", התקיים הבוקר הפנינג המוני של תושבי החבל שבאו עם ילדיהם לנפוש, להרגע ולשמוח. אתמול בבוקר רצו עשרות בני נוער לאורך כבישי חבל קטיף, לזכרו של לוחם השייטת יוחנן הילברג הי"ד - תושב נצר חזני, שנהרג באסון השייטת בשנת 97.

תושבי גוש קטיף מעבירים גם חנוכיית ענק בבסיסי צה"ל באיזור הדרום, מדליקים נר עם החיילים ומכבדים אותם בסופגניות ושאר מטעמי החג.

דובר המועצה האזורית חוף עזה, ערן שטרנברג, מסר לכתבנו כי "אין ספק שכמות כה גדולה של ארועים עם השתתפות מאסיבית שכזו, אינה דבר שבשגרה כיום במדינת ישראל אפילו במקומות המעטים המוגדרים עדיין 'בטוחים', ולכן, אנו משוכנעים שארועי חנוכה אלו מקרינים עוצמה לשאר עם ישראל ומוכיחים שבעזרת הרוח העוברת מימות המכבים עד ימינו אנו בבחינת 'בימים ההם בזמן הזה'- אפשר וצריך לנצח את הפחד."
