

מטוסי קרב אמריקניים פיזרו היום כ- 240,000 עלונים בדרום עיראק והזהירו בהם את הצבא העיראקי לא לתקן מטרות שהופצצו אתמול. ברטניה החלה לחסן נגד אבעבועות שחורות.

מטוסי קרב אמריקניים פיזרו היום כ- 240,000 עלונים על מתקני תקשורת והגנה אווירית בדרום עיראק, והזהירו בהם את הצבא העיראקי לא לתקן מטרות שהופצצו ביום ראשון. כך הודיע הצבא האמריקני.

זו הפעולה השישית מסוגה מאז תחילת אוקטובר, שבמהלכה מושלכים עלונים הכתובים בערבית באיזורי איסור הטיסה בעיראק.

מטוסי קרב בריטיים ואמריקניים מפטרלים מעל אזורי איסור הטיסה בצפון ובדרום עיראק יותר מעשר שנים, והם הפציצו מטרות של ההגנה האווירית העיראקית באזור בתגובה לנסיונות עיראק להפיל את המטוסים.

עיראק אינה מכירה באזורי איסור הטיסה, שנקבעו לאחר מלחמת המפרץ, והיא טוענת כי פעולות המטוסים המערביים מהוות פגיעה בריבונותה.

בבריטניה: חיסונים נגד אבעבועות שחורות

באותה עת שמטוסים בריטים תוקפים מטרות בעיראק לקראת המלחמה המתקרבת, מתכננת בריטניה לחסן אנשי צבא בכירים ועובדים בשירותי הבריאות נגד אבעבועות שחורות, כאמצעי מנע למקרה שתבוצע התקפת טרור עם הנגיף הקטלני הזה.

ממשלת בריטניה, שהכחישה כי יש לה מידע אמין על פיגוע בעזרת הנגיף, הודיעה היום כי היא תחסן 350 מומחי בריאות ואנשי צבא, העשויים להיות בקו הראשון במקרה של התקפה ביולוגית כלשהי.

החיסונים אמורים להתבצע עד סוף החודש הבא. הממשלה הבריטית הודיעה גם כי היא מתחילה להכין מכרז לייצור נוסף של חיסונים נגד אבעבועות, מאחר שבכוונתה לאגור מלאי שיספיק לחיסון כל האוכלוסייה.

"עלינו להיות מציאותיים. למרות שאין כל איום ספציפי, קיימת האפשרות שפאנאטים, שאינם נמנעים מלגרום טבח המוני, יוכלו להניח את ידיהם על אמצעים העלולים לגרום נזק להמונים", אמר דובר ממשלתי בתדרוך לעיתונאים.

מחלה מדבקת נוראה זו, הגורמת למותם של כ-30% מהחולים בה, חוסלה לחלוטין ב-1978 לאחר מבצע חיסונים כלל-עולמי. עם זאת ידוע, כי מספר מדינות השאירו ברשותן מאגרים קטנים של הנגיף.

ארה"ב ובריטניה סבורות כי סאדאם חוסיין אוגר נשק כימי, ביולוגי או גרעיני ופקחי הנשק השוהים בימים אלה בעיראק, מחפשים נשק זה.

אתר אינטרנט של ממשלת ארה"ב טוען, כי החיסון מעניק חסינות מלאה מפני המחלה במשך 3-5 שנים, אך יעילותו פוחתת לאחר מכן.
