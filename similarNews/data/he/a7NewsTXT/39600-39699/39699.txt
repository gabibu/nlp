

פרטים קשים עולים מחקירת פיגוע הירי בסניף הליכוד בשבוע שעבר בבית שאן.

מחקירתו הראשונית של האירוע ומהעולה מעדויותיהם של מי שהיו נוכחים במקום עולה כי בעקבות מחסור באמבולנסים בבקעת בית שאן בכלל ובעיר בפרט, פונו חלק ניכר מהפצועים לבית החולים העמק בעפולה ברכבים פרטיים של תושבי העיר.

מעט האמבולנסים שכן השתתפו בפינוי הפצועים הגיעו מקיבוצי הסביבה ולא משרותי ההצלה של העיר עצמה.

על פי הנתונים המתבררים כעת, בין הפצועים שפונו ברכב פרטי היה גם יהודה אביטן הי"ד שנפטר מאוחר יותר מפצעיו. דובר מד"א מוסר כי אמנם לא ניתן לקבוע בוודאות כי ההרוג נפטר כתוצאה מהפינוי שבוצע באופן שאינו מקצועי, אולם הוא אינו יכול לשלול את האפשרות הטראגית הזו באופן מוחלט.

עם זאת אמר דובר מד"א כי קיים חשש כבד שבעקבות קיצוצים יאלצו אנשי מד"א להשבית החל מתחילת השנה הבאה גם את שני האמבולנסים הפועלים כעת בבית שאן. "הממשלה מכסחת את מד"א", אמר הדובר.
