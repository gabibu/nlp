

בדיון על הארכת מעצר של שני חשודים בייבוא של כ-10 ק"ג סם מסוג קוקאין לישראל מתח שופט בית משפט השלום בתל-אביב גלעד נויטל ביקורת נוקבת על שיטות החקירה של משטרת מחוז תל-אביב.

שוטרי היחידה המרכזית בתל-אביב עצרו את גולן שמאי ואת ג'קי מונסנייגו בחשד לייבוא של כ-10 ק"ג נטו קוקאין לישראל, התפרצות לבית עסק וזיוף דרכון.

במהלך הדיון נחשף כי המשטרה הכניסה לתא המעצר של גולן שמאי מדובב. המדובב נכנס לתא עם סכין, הפחיד את שמאי בכל מיני מעשי רצח שכביכול ביצע ונופף בפניו פרוטוקול של בית משפט שהיה כתוב בו כי המדובב הוא עבריין בכיר מירושלים שהואשם באחרונה בחטיפה ובסחיטה באיומים של עופר מקסימוב. בפרוטוקול המזויף צוין כי לחשוד יש עבר בעבירות אלימות, מעשי שוד מזוינים ושני מקרי חשד לביצוע רצח. בפרוטוקול המזויף הייתה גם החלטה של שופטת בשם מ.לידסקי, שהורתה לשלוח אותו למאסר.

השופט גלעד נויטל כתב בהחלטתו כי אמנם יש צדק בדרישה לעוצרם, והוא האריך את מעצרם בשלושה ימים, אבל בהמשך החלטתו כתב: "אנו עוסקים בקודש הקודשים. אני כשלעצמי, כשופט בבית משפט, תחילה לא האמנתי למראה עיניי. זזתי בכיסא ולא ידעתי מה לומר. לדעתי זוהי חציית קו אדום. אינני סבור כי יש חקירה כלשהי המצדיקה עריכת פרוטוקול מדומה". עוד הוסיף השופט כי "אקט כזה סודק את האמון המוחלט שיש לאזרחי המדינה בפרוטוקול בית משפט".

השופט המשיך וכתב ביקורת על המשטרה ובסיום הורה לשלוח תצלום של הפרוטוקול המזויף בצירוף העתק החלטתו ובצירוף פרוטוקול הדיון אל היועץ המשפטי לממשלה.

בתגובה להחלטת שופט בית משפט השלום מסרה דוברת משטרת מחוז תל-אביב כי פעילות המשטרה במקרה זה נעשתה כדין ובאישור, וכי המשטרה ממתינה לקבלת עמדתו של היועץ המשפטי לממשלה.

אך חציית הקווים האדומים במערכת המשפטית אינה נחלת המשטרה בלבד. מדברי פנחס פישלר, משפטן וכלכלן, המובאים באתר NFC, יחסה של פרקליטות המדינה בנוגע להחלטות בתיקי חקירה דורשת ועדת חקירה ממלכתית.

לדבריו, ב-18 בנובמבר התייצבה עדנה ארבל, פרקליטת המדינה, בפני ועדת החוקה חוק ומשפט של כנסת ישראל ומסרה דו"ח שעולים ממנו נתונים מדאיגים המוסתרים מעיני הציבור. נתונים אלו, מוסיף פישלר, הותירו גם את ח"כ מיכאל איתן, יו"ר ועדת החוקה, פעור פה. לפי הדו"ח שמסרה ארבל 187 אזרחים ממתינים להחלטת הפרקליטות בעניינם מאז שנת 1998. 401 אזרחים ממתינים מאז שנת 1999, ובשלוש השנים האחרונות ממתינים 7000 אזרחים להחלטה בעניינם. מדובר, לדבריו, בסחבת חסרת תקדים. האזרח הפשוט שנחקר בידי המשטרה ושתיקו הועבר לפרקליטות להכרעה, והוא בחזקת חף מפשע עד שלא נקבע אחרת, אינו מעיז אפילו להתלונן, שמא יתעורר ישנוני אחד שם, בפרקליטות, ישלוף את התיק מתחתית האוב, ובהינף קולמוס ואגודל יחליט וישרבט: "להגיש כתב אישום כנגד הנודניק הלז..." האמינו לי, כך זה עובד שם! כותב פישלר.

בכוחה של הפרקליטות, מציין פישלר, "להקפיא" את האזרח כל עוד לא התברר עניינו. אורך ההליך כרוך בחקירה, במשפט ובהמתנה לפסק דין, והוא יכול להמשך אפילו עשר שנים. כך נוצר מצב שהפרקליטות הופכת אנשים חפים מפשע לבני ערובה בידיה, כותב פישלר.
