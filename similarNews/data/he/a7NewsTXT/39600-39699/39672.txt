

בכינוס ניצחון שקיים ראש הממשלה לתומכיו אמר שרון כי "צריך לפעול מתוך גישה של אחריות לאומית. לא ניגרר למסע ההשמצה והשנאה, שמתחיל על ידי יריבנו הפוליטיים".

"את המדיניות מקיימת הממשלה ורק הממשלה, ואני מקווה שיריבנו לא יגררו למעשים שיפגעו במדינה", אמר כשהוא רומז לכך שיו"ר מפלגת העבודה עמרם מצנע שלח את איש מפלגתו, ח"כ יוסי כץ ופעילים נוספים במפלגת העבודה לפגישות במצרים. בפגישותיו אלה דיווח מצנע לנשיא המצרי על כוונתו לסגת באופן חד צדדי מיש"ע במידה ושיחותיו עם הנהגת הרש"פ לא יעלו יפה. כמו כן העביר מצנע למובארק את כוונתו להקים מדינה פלשתינית כחלק מעיקרי מצע מפלגתו לקראת הבחירות.

בנאומו בכינוס הדגיש ראש הממשלה כי לאחר הבחירות הפנימיות בליכוד הוא רואה את המפלגה כנטולת מחנאות בדרכה למאבק האמיתי מול מפלגת העבודה בבחירות הכלליות.

בכינוס הניצחון המדובר עלה לבימת הנואמים גם בנו של ראש הממשלה עומרי המתמודד על מקום ריאלי ברשימת הליכוד לכנסת. עמרי שרון נשא דברים קצרים עליהם אמר רה"מ שרון "בכנסת כולם נאבקים על כל דקה של דיבור. זה אתה תלמד. אם תהיה חבר כנסת, תאלץ לנאום הרבה יותר".

