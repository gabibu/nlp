

סגן שר הפנים, ח"כ דוד אזולאי, פנה לשר לביטחון פנים, מר עוזי לנדאו, בנוגע לשלילת רישיון נשק לתושבי יש"ע. לדבריו, המשטרה אינה מכבדת סיכומים, לפיהם הוחלט על הקלות במתן רישיונות לאחזקת כלי ירייה לתושבי יש"ע ועדיפות בטיפול בערעורים.

הפנייה נעשתה בעקבות ההחלטה לשלול את רישיונו של מר אורי אמסלי, תושב קריית ארבע אשר השתתף בקרב נגד המחבלים בחברון לפני כ-10 ימים.

מספר ימים לאחר הקרב הקשה, קיבל מר אמסלי הודעה על שלילת רשיונו להחזקת נשק והוא נתבקש להפקיד נשקו במשטרה.

ההחלטה במקרה זה, כמו במקרים נוספים התקבלה, כאמור, בניגוד לסיכומים בין שני סגני השרים שהושגו לפני כשנה, בנוגע לשיקולים שעל המשטרה לקחת בחשבון וכן לבדיקות שעליה לערוך - בטרם המלצתה לשלול רישיון נשק לתושבי יש"ע. כן סוכם על הוצאת הנחיות לגורמים הנוגעים בדבר, לפיהן יש להבדיל בין חקירה בעלת אופי בטחוני או פוליטי לבין חקירה בעלת אופי פלילי.

דובר משרד בפנים מוסר כי בפנייתו לשר לנדאו, הלין סגן השר אזולאי על כך שההסכמים אינם מיושמים בשטח וביקש מהמשרד לביטחון פנים להוציא הנחיות ברורות ליחידות המשטרה בשטח, התואמות את הסיכומים, תוך שימת דגש לעובדה כי החזקת נשק אישי באזורי יש"ע הינה צורך קיומי בסיסי.

לדבריו, משרד הפנים נאלץ לעמוד בפני סיטואציות מביכות כהגדרתו, בהן תושבי יש"ע דורשים הסברים לשלילת הרישיון ובינתיים מתבקשים להפקיד נשקם במשטרה - עובדה החושפת אותם לסכנה ממשית. לכן בוחן סגן השר אפשרות לשנות את ההוראות, כך שיתאפשר לתושבי יש"ע בכל זאת לשאת נשקם עד לתום הבירור מבלי להפקידו בתקופה זו.

בנוסף, ביקש סגן השר אזולאי מהשר לנדאו לבדוק את המקרה של שלילת רישיונו של אמסלי, ולשקול ביטול המלצת המשטרה לשלילת הרישיון בהקדם האפשרי.
