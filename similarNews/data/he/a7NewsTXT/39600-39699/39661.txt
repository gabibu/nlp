

הקונגרס האמריקני מאיים לקצץ שליש מתקציב לשכתו של ראש סוכנות הביון המרכזית של ארה"ב (CIA) ג'ורג' טנט, אם לא תגיש הסוכנות בחודשים הקרובים 10 דוחות שאמורה הייתה להגיש על-פי חוק.

העיתון "ניו יורק טיימס" דיווח כי וועדת המודיעין של הסנאט הודיעה כי 51 דו"חות מתוך 84 הדוחות שאמורה הייתה סוכנות ה-CIA להגיש עד ה-1 במאי 2002 לא הוגשו, וכי מתוך הדו"חות שהוגשו היו 8 דו"חות ביניים שלא הושלמו ו-18 דו"חות שהוגשו באיחור.

מהדו"חות החסרים: הדו"ח השנתי בנושא הגנה על זהותם של סוכנים חשאיים, דו"ח שיתוף הפעולה של ה-CIA עם סוכנויות מודיעין אחרות בארה"ב, ודו"ח על פעילויות של ה-FBI מחוץ לשטחה של ארה"ב.

העיתון מסר כי הסנאט לא הודיע בבירור איזה חלק מתקציבו של טנט יקוצץ, אך נראה כי מדובר בתקציב בסך 158 מיליון דולר מכספי ציבור. כספים אלו מממנים 322 עובדי סוכנות הפועלים במסגרת לשכתו של ראש ה-CIA.

מלשכתו של טנט נמסר כי מתייחסים לאיום ברצינות. "לא אתפלא אם הבעיה תבוא על פתרונה בתוך זמן קצר", אמר בכיר בסוכנות.
