

ארגון הטרור אל קאעידה הודיע כי הוא האחראי לפיגוע במלון במומבסה ולניסיון הפיגוע במטוס ארקיע, שהסתיים בשלום. ההודעה הופיעה באתר האינטרנט האסלאמי "עזף אל-רסאס".

עוד מונה הארגון בהודעתו את סדרת הפיגועים שביצע, מהם הפיגוע בשגרירויות האמריקניות בקניה ובטנזניה, הפיגוע במשחתת האמריקנית "קול", הפלת מגדלי התאומים בניו-יורק והפגיעה בפנטגון ב-11 בספטמבר. כמו כן מצוינים הפיגועים בבית הכנסת בג'רבה בטוניסיה, הטמנת חומר נפץ בנעלו של נוסע במטוס אמריקני, ירי לעבר חיילים צרפתים בפקיסטן, פיצוץ מכלית הנפט הצרפתית בתימן, הריגת חייל המארינס בכווית, הפיגוע באי באלי באינדונזיה ועשרות פעולות נגד גורמים מערביים באפגניסטן.
הארגון מסיים את הודעתו בהבטחה "להמשך" הפיגועים.

שר הביטחון התייחס לפיגוע בקניה ואמר כי יש לבחון אותו גם על פי מבחן הכוונה ולא רק עפ"י התוצאה. מופז הוסיף כי הגם שהתוצאה של הפיגוע הייתה כואבת וקשה, כוונתם של המחבלים הייתה לבצע פיגוע הרבה יותר גדול ומשמעותי. לדבריו, מערכת הביטחון החלה בהפקת כל הלקחים מהפיגוע ומניסיון הפלת מטוס "ארקיע".

בקניה נתקלה חקירת הפיגועים בקשיים. חוקרים ישראלים טענו כי לקניה אין אמצעים ואין ידע כדי להתמודד עם החקירה, ולכן אינם מסוגלים לאחוז בקצה חוט. היום הודיעה משטרת קניה כי החליטה לאפשר להעביר חלק מהממצאים אל מחוץ למדינה לניתוח, זאת לאחר הביקורת שהובעה בנושא.

מומחים בנושא טרור אמרו לסוכנות רויטרס כי הנשיא בוש אינו כולל את המתרחש באפריקה במסגרת מאבקו בטרור אף שמתברר כי דווקא בחלק זה של העולם פועלות קבוצות טרור מוסלמיות רבות.

וושינגטון הגיבה על הטענות כי על פי מידע שהגיע לידיה פיגוע מעין זה שהתרחש בקניה מתוכנן גם בג'יבוטי, השכנה, וכי מיום רביעי יחלו כוחות אמריקניים לבצע "תמרונים" ממושכים בסמוך לחופי קניה.
