

בריטניה מתכננת לחסן אנשי צבא בכירים ועובדים בשירותי הבריאות נגד אבעבועות שחורות, כאמצעי מנע למקרה שתבוצע התקפת טרור עם הנגיף הקטלני הזה.

ממשלת בריטניה, שהכחישה כי יש לה מידע אמין על פיגוע בעזרת הנגיף, הודיעה אמש כי בכוונתה לחסן 350 מומחי בריאות ואנשי צבא, העשויים להיות בקו הראשון במקרה של התקפה ביולוגית כלשהי.

החיסונים אמורים להתבצע עד סוף החודש הבא. הממשלה הבריטית הודיעה גם, כי היא מתחילה להכין מכרז לייצור נוסף של חיסונים נגד אבעבועות, מאחר שבכוונתה לאגור מלאי שיספיק לחיסון כל האוכלוסייה.

"עלינו להיות מציאותיים. למרות שאין כל איום ספציפי, קיימת האפשרות שפאנאטים, שאינם נמנעים מלגרום טבח המוני, יוכלו להניח את ידיהם על אמצעים העלולים לגרום נזק להמונים", אמר דובר ממשלתי בתדרוך לעיתונאים.

"בריטניה נמצאת במצב של כוננות מוגברת מפני התקפות טרור אפשריות, העלולות להתבצע בתגובה לתמיכתה האיתנה במלחמה האמריקאית בטרור. הממשלה אגרה חיסונים נגד אבעבועות שחורות, כפי שעשו ממשלות אוסטרליה, קנדה וארה"ב", דברי הדובר.

מחלת האבעבועות השחורות גורמת למותם של כ-30% מהחולים בה וחוסלה לחלוטין ב-'78 לאחר מבצע חיסונים כלל-עולמי. עם זאת ידוע, כי מספר מדינות השאירו ברשותן מאגרים קטנים של הנגיף.

ממשלת בריטניה טוענת כי היא מקבלת מאות איומי טרור מידי יום, וכי היא נוקטת בצעדים ומודיעה לציבור כיצד להתגונן מפני התקפה כלשהי, כגון, בריחה מגז רעיל או שימוש במטפחות כמסכות מאולתרות.

תכנית החיסונים התפרסמה בעקבות דו"ח, בו נאמר כי בתי חולים ושירותי אמבולנסים רבים בבריטניה אינם מוכנים להתקפות כימיות, ביולוגיות או גרעיניות.

יצוין כי בריטניה הפסיקה את החיסונים נגד אבעבועות שחורות ב-1971.

ארגון הבריאות העולמי הודיע, כי הדרך הטובה ביותר להתמודד באבעבועות היא באמצעות מחקרים וריסון המחלה במקום חיסון כל האוכלוסייה.

סוכנויות הידיעות מדווחות כי שר הבריאות הבריטי אמר בהודעה כתובה, שהוקראה בפרלמנט, כי בתכנית הביניים של הממשלה יחוסנו רופאים אפידמיולוגיים, רופאי ילדים, רופאים העובדים במגזר הציבורי, מיקרוביולוגים ואחיות. לדבריו, יש לממשלה כמות מספקת של חיסונים עבור עובדים חשובים, אך היא תתחיל בסיבוב השני של החיסונים לאחר שתפרסם מכרז בעיתון הרשמי של האיחוד האירופי.

אתר אינטרנט של ממשלת ארה"ב טוען, כי החיסון מעניק חסינות מלאה מפני המחלה במשך 3-5 שנים, אך יעילותו פוחתת בשלב מאוחר יותר.
