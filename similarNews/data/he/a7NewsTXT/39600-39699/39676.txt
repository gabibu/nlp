

ישראל קראה שני לנציב זכויות האדם של האו"ם לנזוף במצרים, על האנטישמיות שבאה לידי ביטוי בסדרת הטלוויזיה המתייחסת ל"פרוטוקולים של זקני ציון".

"אני כותב אליך בתוקף תפקידך כנציב לזכויות האדם, אודות ביטויים קשים ומתמשכים של אנטישמיות", אמר שגריר ישראל באו"ם בג'נבה, יעקב לוי.

הסדרה, שאורכה 41 פרקים והנקראת "פרש ללא סוס", משודרת במהלך חודש הרמאדן, והיא מתבססת על "הפרוטוקולים של זקני ציון" הידועים לשמצה.

במכתבו לנציב סרג'ו ויירה דה מלו הברזילאי, שהעתקו נשלח גם לסוכנויות הידיעות, הבהיר לוי כי אותם "הדברים המכוערים שזויפו במאה ה-19, מופצים כעת פעם נוספת".

לדבריו, מצרים מפירה בסדרה זו את אמנת האו"ם לזכויות מדיניות ואזרחיות, האוסרת פרסום שטנה גזעית ודתית, ואת האמנה הבינלאומית נגד גזענות, שעל שתיהן היא חתומה.

"אני קורא אליך לפרסם הצהרה ברורה אל ממשלת מצרים ואל הקהילייה הבינלאומית בכללותה, ובה יאמר כי תכנית זו מנוגדת להתחייבויות של מצרים", הוסיף לוי במכתבו.
