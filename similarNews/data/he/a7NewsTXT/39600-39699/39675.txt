

החל מה-15 בפברואר '03 תיאסר כניסתן של אוניות נפט ישנות לנמלי ישראל, במטרה למנוע סכנה אפשרית של זיהום הים, כך מסר היום מנכ"ל משרד התחבורה, סלמן בן ציון.

המנכ"ל ציין כי האיסור על כניסת מכליות ישנות לנמלים יחול בנמל אילת על אוניות בנות 20 שנה ויותר ובנמלי אשדוד, חיפה ואשקלון הוא יחול על מכליות נפט שגילן מעל 25 שנה.

לדברי סלמן, נוכח רמת הסיכון הגבוהה של נמל אילת, בגלל העובדה שמדובר במפרץ הוחלט להחמיר את התקנות באשר לכניסתן של אוניות ישנות לנמל וזאת במטרה למנוע סכנה אפשרית של זיהום הים.

מנהל מינהל הספנות והנמלים במשרד התחבורה, תא"ל (מיל') אריה רונה ציין כי על פי הנהלים כיום, כל מכלית נפט הפוקדת לראשונה את נמלי הארץ נבדקת ביסודיות על ידי פקחים של מנהל הספנות והנמלים ובמידה ומתגלים בה ליקויי בטיחות היא נעצרת עד לתיקון כל הליקויים.

דובר משרד התחבורה מוסר כי מינהל הספנות והנמלים מבצע כיום בדיקות בטיחות בכרבע מהאוניות והמיכליות העוגנות בנמלי ישראל. מידי שנה פוקדות את הנמלים כ-6000 אוניות ומיכליות נפט וכימיקלים.
