

בכינוס שריכז אליו עשרות אנשי דמוגרפיה ותכנון מהעולם נמסרו פרטים מדאיגים ביותר באשר לנתוני ההתבוללות ברחבי העולם.

על פי הנתונים מדי שנה מאבד העם היהודי כ-50 אלף יהודים שמתבוללים בתפוצות. "על מנת להילחם בתופעת ההתבוללות וירידה במספר היהודים בעולם, על היהדות למצוא דרכים להפוך עצמה לאטרקטיבית", אמר דניס רוס, מי שכיהן בעבר כשליח ארה"ב למזה"ת.

את הכינוס ארגן המכון לתכנון מדיניות העם היהודי. לקיומו של הכינוס נזקקו מארגניו לאחר פרסום הנתונים החדשים אותם הציג בשבוע שעבר חוקר הדמוגרפיה, פרופ' סרג'יו דלה פרגולה, לפיהם מספר היהודים בעולם נמוך מכפי שנתגלה בעבר. על פי נתוני המחקר, מונה העם היהודי כ-12.9 מיליון נפש ולא 13.4 מיליון. זוהי ירידה של כ-3 אחוזים לעומת הערכות קודמות.

המכון לתכנון מדיניות העם היהודי הוקם לפני כחצי שנה על ידי הסוכנות היהודית והמכון ללימודי היהדות באוניברסיטה העברית על מנת להתמודד עם האתגרים הצפויים לעם היהודים בארץ ובעולם.

יו"ר הסוכנות היהודית, סלי מרידור, אמר בכינוס כי העם היהודי מאבד מדי שנה כ-50 אלף מבניו בשל התבוללות ואובדן זהות. "בקצב הזה עד לשנת 2050 נגיע לנקודת האל-חזור בו תהיה סכנה ממשית לאובדן מדינת ישראל כמדינה יהודית ודמוקרטית".
