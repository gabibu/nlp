

בתום טקס הדלקת נר רביעי של חנוכה, שבו השתתפו גם בני משפחות חללי הקרב בחברון, אמר שר הביטחון כי היום צפויה להתקבל החלטה על הכרה באנשי כיתת כוננות שנפגעו במהלך פעילות צבאית כנפגעי צה"ל.


בתום טקס הדלקת נרות חנוכה שבו השתתפו גם בני משפחות חללי הקרב בחברון, טקס שהתקיים במפקדת חטיבת יהודה אמר שר הביטחון שאול מופז כי היום צפויה להתקבל החלטה על הכרה באנשי כיתת כוננות אזרחית שנפגעו במהלך פעילות צבאית כנפגעי צה"ל.

הסוגיה עלתה כזכור בעקבות הקרב בסמטת המתפללים בחברון, שבמהלכו נהרגו שלושה חברים מכיתת הכוננות יחד עם לוחמי צה"ל ועם לוחמי משמר הגבול.

שגרת המרגמות בחבל קטיף לא הניעה את המועצה מלקיים את אירועי החג הרגילים. בגן החיות של חבל קטיף, "קטיפארי", התקיים אמש הפנינג המוני של תושבי החבל, שבאו עם ילדיהם לנפוש, להירגע ולשמוח. ביום ראשון רצו עשרות בני נוער לאורך כבישי חבל קטיף, לזכרו של לוחם השייטת יוחנן הילברג הי"ד, תושב נצר חזני, שנהרג באסון השייטת בשנת 97'.

תושבי גוש קטיף גם מעבירים חנוכיית ענק בבסיסי צה"ל באזור הדרום, מדליקים נר עם החיילים ומכבדים אותם בסופגניות ובשאר מטעמי החג.

דובר המועצה האזורית חוף עזה ערן שטרנברג מסר לכתבנו כי "כיום במדינת ישראל אין ספק שכמות כה גדולה של אירועים עם השתתפות מסיבית שכזו אינה דבר שבשגרה, אפילו במקומות המעטים המוגדרים עדיין 'בטוחים'. אנו משוכנעים שאירועי חנוכה אלו מקרינים עצמה לשאר עם ישראל. אנו מוכיחים שבעזרת הרוח העוברת מימות המכבים ועד ימינו, אנו בבחינת 'בימים ההם בזמן הזה'. אפשר וצריך לנצח את הפחד."

היום יקיים משמר הגבול את מירוץ הלפיד המסורתי של היחידה. בשעה 7 בבוקר יתחיל המירוץ מקברות המכבים, ולאורך 74 ק"מ ירוצו החיילים עם הלפיד הבוער עד לבית המורשת ואתר ההנצחה החיילי בצומת משמר הגבול בצפון (ברקאי).

בשעה ארבע יתקיים טקס סיום המירוץ בהדלקת נר חמישי של חנוכה, וישתתפו בו מפקד משמר הגבול ניצב דוד צור ומשפחות חללי מג"ב, מהם משפחותיהם של סמ"ר ליאת בן עמי ז"ל, סמ"ש אתי פסחוב ז"ל וסמ"ר היימן שרוף ז"ל, ששירתו באתר ההנצחה ונרצחו בפיגוע הדמים בצומת כרכור ב 21 באוקטובר השנה.
