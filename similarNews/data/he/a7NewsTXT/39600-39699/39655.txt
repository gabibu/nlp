

הכתב משה נוסבאום חשף במהדורת החדשות של חברת החדשות של הערוץ השני, כי המחלקה לחקירות שוטרים במשטרה (מח"ש) ממליצה להעמיד לדין את ראש אגף החקירות במשטרה ניצב משה מזרחי, שהיה אחראי לחקירתם של אישים בכירים ושל אישי ציבור בישראל.

הכתב משה נוסבאום חשף במהדורת החדשות של חברת החדשות של הערוץ השני, כי המחלקה לחקירות שוטרים במשטרה (מח"ש) ממליצה להעמיד לדין את ראש אגף החקירות במשטרה ניצב משה מזרחי, שהיה אחראי לחקירתם של אישים בכירים ושל אישי ציבור בישראל.

משרד המשפטים הכחיש את הידיעה ומסר כי אין היא נכונה.

על לפי הידיעה שהגיעה אל נוסבאום ההמלצה הוגשה לפני כמה שבועות לידי פרקליטת המדינה עדנה ארבל, אך היא טרם החליטה אם להגיש כתב אישום.

הפרשה החלה בשנת 1998 , אז נפתחה חקירה נגד אביגדור ליברמן, כיום יו"ר המפלגה המאוחדת "האיחוד הלאומי ישראל ביתנו", בחשד כי היה מעורב בעסקים מפוקפקים בארץ ובעולם.
בית המשפט אישר למזרחי, אז ראש היאחב"ל (היחידה הארצית לחקירת פשעים בינלאומיים), לבצע האזנות סתר הנוגעות לחשדות בלבד. מזרחי, בניגוד לצו בית המשפט, הורה על פי החשד לתמלל גם שיחות שאינן קשורות לחקירה, מהם שיחות בין ליברמן לבין בנימין נתניהו, שכיהן אז כראש הממשלה. עפ"י החשד אישים נוספים שהאזין להם מזרחי הם: אריאל שרון, נתן שרנסקי ואיש העסקים דוד אפל. כמו כן יש חשד שהאזין גם ליפה דרעי ולדב ויסגלס.

הפרשה נחשפה כאשר אחד מחוקרי היחידה סטניסלב יאזמסקי הודיע כי איננו מוכן להישמע להוראות בלתי חוקיות, עזב את היחידה ונמלט לקנדה. משם העביר תצהיר לעיתונאי יואב יצחק ובו גולל את הפרשה וציין כי הוא מחזיק בידיו את העתקי תמלילי השיחות.

העיתונאי יואב יצחק, שחשף כאמור את הפרשה בעיתון גלובס, במעריב ובאתר שלו NFC , מוסיף כי ארבל וגם המשטרה מחפים על מזרחי, וכי הם טענו בכל תקופת החקירה שהפרסומים משוללי יסוד ונעשו "משיקולים זרים כדי לפגוע בגורמי אכיפת החוק".

הוראתו של היועץ המשפטי לממשלה לפתוח בחקירה נגד ניצב מזרחי, מציין יצחק, הייתה למורת רוחה של ארבל.

מהמשטרה נמסר בתגובה כי פיקוד המשטרה רואה בחומרה הדלפה מגמתית מחקירה שטרם הסתיימה. "המשטרה לא קיבלה שום הוראה מפרקליטות המדינה ומהיועץ המשפטי לממשלה בנוגע לסיום החקירה, ואנו ממליצים להמתין להחלטה מוסמכת בנושא", מסרה דוברת המשטרה.

גורמי משטרה אמרו לכתב הערוץ השני משה נוסבאום כי הם תמהים נוכח עיתוי פרסום ההמלצה להעמיד את ניצב מזרחי לדין סמוך לבחירות.

בתגובה לשאלה מדוע פרקליטות המדינה לא מממשת את ההמלצה להעמיד לדין את ניצב מזרחי, נמסר מפרקליטות המדינה כי פרטי הידיעה אינם מדויקים. "אף גורם, לרבות פרקליטת המדינה והמשנה לפרקליטה, עוד לא גיבשו דעתם. אנו ממתינים להשלמת חקירה ולחוות דעת של הפרקליטה המלווה את התיק. בהמשך יתנהלו דיונים עם היועץ המשפטי לממשלה ותגובש החלטה סופית", כך נמסר.
