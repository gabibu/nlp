

ראשי הנהגת ערביי ישראל שוקלים לפנות לערכאות בינלאומיות על מנת שאלה יעמידו לדין את השוטרים והקצינים שהיו מעורבים בבלימת המהומות באוקטובר 2000. כמו כן שוקלים השבתות ודרישת לחץ בינלאומי על ישראל.

היום מתכוונים ראשי מגזר הערבי להכריז על מהלכי התגובה שלהם להחלטת מח"ש שלא להעמיד לדין איש מאנשי המשטרה שהיו מעורבים בבלימת מהומות אוקטובר.

מנהיגי הציבור הערבי שוקלים לפתוח בקרוב בהשבתה כללית של המגזר ואף לתבוע מבתי דין בינלאומיים להעמיד לדין את השוטרים. "לא ניתן לשוטרים לחיות בשקט", אמרו כבר אתמול בכירים במגזר.

שאווקי חטיב, יו"ר ועדת המעקב של ערביי ישראל מבהיר כי בכוונת ערביי ישראל לדרוש ממדינות בעולם ללחוץ על ישראל למצות את הדין עם השוטרים. "לא נאפשר לטייח את הפרשה. ניאבק עד להבאת האחראים לדין", אומר חטיב.

כזכור, מופנה זעמם של ערביי ישראל על קביעת המחלקה לחקירת שוטרים כי לא ניתן היה לאתר את היורים במפגיני הגליל באוקטובר 2000. מנהיגי הערבים מנופפים במסקנות דו"ח וועדת אור וקובעים כי המשטרה מנסה לחפות על שוטריה. כזכור קבעה וועדת אור כי הירי על המפגינים בוצע בניגוד להוראות ולנהלים המתחייבים. "מדובר במחלקה לחיפוי שוטרים ולא מחלקה לחקירת שוטרים", אמר חבר הכנסת אחמד טיבי.
(ש)
