

"יש לזכור שמח"ש הוא גוף שרובו מורכב מאנשי משטרה מה שמוביל לניגודי אינטרסים רבים, לא היו צריכים להשאיר את החקירה בידי מח"ש", אומר לערוץ 7 ח"כ יורי שטרן בעקבות פרסום מסקנות מח"ש אודות מהומות אוקטובר.

"יש כאן עוד הוכחה לביקורת כנגד פעילותה של מח"ש, צריך לזכור שמח"ש הוא גוף שרובו מורכב מאנשי משטרה מה שמוביל לניגודי אינטרסים רבים, לא היו צריכים להשאיר את הנושא הזה בידי מח"ש אלא המערכת הפוליטית הייתה צריכה להגן על השוטרים, שהגנו על עצמם ועל תושבי מדינת ישראל", כך אומר ח"כ יורי שטרן, שהיה יו"ר ועדת הפנים של הכנסת לפני חמש שנים.

ח"כ שטרן אמר את הדברים בראיון ליומן הצהרים של ערוץ 7 , בעקבות החלטת מח"ש לסגור את התיק נגד המעורבים בירי שגרם להרג 13 מתפרעים ערביים ישראליים במהומות שפרצו בעקבות התחדשות הלחימה בשטחי יהודה שומרון וחבל עזה לפני כחמש שנים.

בתשובה לשאלת המראיין חגי סגל על הוכחות לביקורת כנגד מח"ש השיב ח"כ שטרן כי דוגמה בולטת לכך היא ההגדרה של מח"ש שכשאין הוכחה חותכת נגד השוטר שמתלוננים נגדו התיק נסגר, מה שגורם לכך ש-60 אחוז מהתיקים כנגד השוטרים נסגרים, "היה חוסר אומץ מהדרג הפוליטי שלא הגן על המשטרה שמנעה את ניסיון הפוגרום של ערביי ישראל, הממשלה צריכה להכריז שנתנה למשטרה לפעול כדי לדכא את המהומות ולהגן עליה".

"אך הביקורת על מח"ש בעינה עומדת כאשר יש בעיה עם הגוף הזה שהוא פנימי משטרתי ולא היה צריך לבדוק את זה, כאשר במקרים דומים של אלימות מוגזמת של שוטרים הטיפול של מח"ש נכשל, מח"ש לא יכול לתת פתרון לנושאים הללו לכן הביקורת מוצדקת, הצעתי היא להקים גוף חיצוני בלתי תלוי שיחקור את התלונות כנגד השוטרים בעת הצורך", סיים ח"כ שטרן.

להאזנה לראיון עם ח"כ שטרן


