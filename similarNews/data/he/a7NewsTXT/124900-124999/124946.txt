

משרד הפנים מינה שופט בדימוס לעמוד בראשות ועדה שתפקידה לשפוט ראשי רשויות שסרחו ולחייבם בחיוב אישי. מדובר בראשי רשויות ש'חרגו מתפקידם מבחינה תקציבית', והם נתבעים להשיב אישית את סכום החריגה.

שר הפנים אופיר פז פינס מינה את נשיא בית משפט המחוזי בירושלים לשעבר השופט בדימ' ורדי זיילר לראשות ועדת חיוב אישי של ראשי הרשויות. מדובר בועדה אשר תפקידה לקבוע אם ראשי רשויות מקומיות ובעלי תפקידים בכירים ברשות, סרחו, "חרגו מתפקידם מבחינה תקציבית" ולחייבם בחיוב אישי.

פז פינס נימק את ההחלטה למנות לראשות הועדה שופט בדימוס בכך ש"הסמכות לחייב בחיוב אישי, אישי ציבור, הינה סמכות רגישה ויוצאת דופן המחייבת הכרעה של גורם בעל כישורים שיפוטיים. הוועדה בראשות השופט זיילר תטפל בכל אותם המקרים בהם פעלו ראשי הרשויות או בכיריהן באופן שיטתי וציני בניגוד לכללי המינהל התקין וגרמו לנזקים בלתי הפיכים".

עד היום, חייבה היחידה ארבעה ראשי רשויות: פתח תקוה, חדרה, קרית גת ואבן יהודה. כמו כן, הסכימו עוד נציגי 4 רשויות מקומיות להחזיר כספים טרם החיוב   הוד השרון, נהריה, קרית מוצקין וחצור הגלילית.

משרד הפנים מציין בהודעתו כי הטיפול בנושא חיוב אישי לראשי רשויות עובר שלושה שלבים: על פתיחה בחקירה מחליט האגף לביקורת ברשויות המקומיות, לאחר מכן, מנכ"ל משרד הפנים מכריע אם להעלות את הנושא בפני הועדה, והועדה בראשות השופט בדימוס תחליט אם לחייב את ראש הרשות בחיוב אישי.
