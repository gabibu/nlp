

סגן שרת החינוך מגלי והבה מנהל מאבק בשיטת הגביה של מקורות מרשויות מקומיות החייבות לה כסף: מקורות מנתקת את הצרכנים ממים כאמצעי לחץ.

סגן שרת החינוך מגלי והבה מנהל מאבק בשיטת הגביה של מקורות מרשויות מקומיות החייבות לה כסף: מקורות מנתקת את הצרכנים ממים כאמצעי לחץ. והבה טוען כי בכך 'אזרחים ישרים שומרי חוק' נענשים על לא עוול בכפם.

כתבתנו רותי אברהם מוסרת כי והבה פנה אל שר התשתיות בן אליעזר ומחה על מה שכינה
"התעללות באזרחי המדינה". חברת מקורות לדבריו צריכה לפנות לרשות המקומית ולתבוע ממנה לפרוע את החוב אבל אסור לה להעניש את תושבי הישוב שבתחום שיפוטה. והבה טוען כי לאחרונה נפלו תושבי בית ג'אן ומרר' לשיטת גביה זו, החברה ניתקה להם את המים לשעות ארוכות. "צעד זה הינו פגום ובעייתי שכן הוא מעניש אזרחים חפים מפשע אשר מחד משלמים עבור צריכת המים ומאידך אינם מקבלים שירותים נאותים בתחום זה עקב חוב הרשות אשר אינו באשמתם".

יצויין כי לפני כשנה וחצי כשהנושא הועלה בכנסת במליאה ובועדת הפנים הובעה הסכמה על ההכרח לצמצם את הפגיעה בתושבים ולעשות כל מה שיידרש כדי שלא להענישם בגין חוב הרשות. "ניתוק מים מתושבים המשלמים בגין השימוש בהם כמתחייב וכראוי מונע מהם באופן אכזרי במיוחד שימוש במצרך קיומי בסיסי וחיוני", אומר והבה.
