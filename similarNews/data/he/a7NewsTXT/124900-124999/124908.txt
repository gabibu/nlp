

יועצו של עוזי לנדאו: יש רוב של כעשרה אחוזים להקדמת הפריימריס. איש מטה שרון במרכז הליכוד: נתניהו יביא לחלוקת הגולן וירושלים.

שמעון גבסו, יועצו של חבר הכנסת עוזי לנדאו שוחח עם חגי סגל ביומן הצהריים של ערוץ 7 אודות סקרי דעת הקהל המנבאים ניצחון דחוק למצדדי הקדמת הבחירות.

לדברי גבסו מטה לנדאו מתמקד מימים אלה אך ורק בנושא הקדמת הבחירות ולא בנושא מועמדותו של לנדאו להנהגת הליכוד. לדבריו במאבק זה על הקדמת הבחירות הפנימיות בליכוד זוכים תומכי המהלך ברוב של כעשרה אחוזים.

לדברי גבסו לא מדובר בהליך של הדחה אלא החלפת ראש המפלגה באופן דמוקרטי. לדבריו מדובר במהלך מתחייב לנוכח שינוי עמדותיו של ראש הממשלה. "עמדתי בראש אחד המטות של שרון בבחירות ואני לא יכול להסביר לבוחרים את מהלכיו. לא מדובר כעת במדיניות הליכוד. אנחנו מיישמים מדיניות של אנשים אחרים, ואינני רוצה להתייחס לשאלה אם מדובר במפלגת העבודה או הערבים. מפלגות הימין כדוגמת האיחוד הלאומי מתחזקים על חשבון הליכוד כאשר שרון בראשו".

גבסו סיפר כי מטות נתניהו ולנדאו עובדים במשותף לקראת משימה זו של החלפת יו"ר התנועה. במסגרת פעילות משותפת זו מתקיימות ישיבות תיאום, עדכון והיערכות מדי יום. "שיתוף הפעולה הזה שווה תוספת של עוד עשר אחוזים".

לשאלת המראיין כיצד מתייחס לנדאו לאמירתו של נתניהו שהוא אינו מתכוון להביא להדחתו של שרון מראשות הממשלה אלא מראשות הליכוד בלבד, אומר גבסו כי לפי שעה השניים אינם דנים בסוגיה זו, אלא רואים כיעד משותף את הקדמת הבחירות הפנימיות ורק לאחר מכן צפויות לצוץ השאלות הללו.

מנגד אמר ביומן הצהריים ברוך חסן, חבר הליכוד ומתומכי שרון במאבק על ראשות הליכוד, תוהה על אילו סקרים מסתמך גבסו. "אנחנו פועלים בשטח", הוא אומר.

לדברי חסן נתניהו יביא לחלוקת ירושלים והגולן. "אזכיר לך שנתניהו דיבר גם על חלוקת ירושלים והר הבית. אין על כך ויכוח". לדבריו הקדמת הבחירות תביא לחלוקה זו.

חסן התייחס לטענות לפיהן שרון מיישם את מצע השמאל ועל כן אין ערך לישיבת הליכוד בשלטון. "ראש הממשלה לא מתכוון לוותר עוד. הוא דורש מהפלשתינים לאסוף את הנשקים והוא יודע שהם לא יעשו את זה. לעומת זאת, אם מישהו יחליף אותו הוא צפוי לבצע וויתורים מפליגים".

חסן מביע אמון מלא בראש הממשלה שרון כאיש ביטחון בעל ניסיון רב שניתן להתייחס למעשיו בציר פילדלפי כמהלכים ראויים מבחינה ביטחונית. "מסרנו את עזה כדי להבטיח את בטחונה של ישראל. ראש הממשלה הביא למצב שבו העולם יכול להתאחד במאבק מול הבעיה האיראנית".

לדבריו שרון אינו חושש מבחירות אלא רק מעוניין שלא ישלוט במדינה אדם שאינו מסוגל להתאפק ארבעה חודשים ומתנהל כלהוט אחר אחיזה ברסן השלטון במדינה.

להאזנה לראיון עם שמעון גבסו

להאזנה לראיון עם ברוך חסן

(ש)
