

סגן שר הרווחה הרב רביץ אומר בתום סיור באתרי המגורשים של גוש קטיף בישובי מועצה אזורית חוף אשקלון: הממשלה דאגה למבנים ארעיים אך לא טיפלה בטראומה שעברו במהלך הגירוש, בצרכיהם
הרוחניים.

סגן שר הרווחה הרב אברהם רביץ ערך היום סיור בישובי מועצה אזורית חוף אשקלון שבתחומה נקלטו רבים ממגורשי גוש קטיף. בתום הביקור אמר כי "הממשלה דאגה למבנים ארעיים למפונים, אך לא טיפלה מספיק בבעיות הרוחניות והרגשיות של המפונים שעברו טראומה קשה בעת הפינוי ועוברים תהליך הדומה לתהליך של אבל". הוא הוסיף כי המגורשים עדיין עוסקים בבעיות היומיום הקשות ועוד לא הפנימו את הצורך שלהם לטפל גם במצב הרגשי שהגיעו אליו ושישפיע עליהם ועל ילדיהם לאורך שנים.

יו"ר המועצה שמעון כהן סקר את היערכותה של המועצה האזורית חוף אשקלון שאוכלוסייתה גדלה בחודש אחד ב-30% לאחר שהצטרפו אליה כ- 600 משפחות וציין כי הם התקבלו בשמחה וכי המועצה משקיעה בהם בכל התחומים.

המשלחת ביקרה בישוב מבקיעים שקלט כ 28 משפחות מפאת שדה בקרווילות שהוקמו עבורן. מזכיר הישוב יוסי זוהר ציין כי הישוב הפך ממושב שיתופי שממוצע הגיל בו גבוה מאוד למושב עובדים עם הרבה ילדים והוסיף כי בעקבות בואם של המגורשים יש בישוב בית כנסת וכי הותיקים מתלהבים להתפלל בו "להרבה מהם היתה זו עליה ראשונה לתורה לאחר כל כך הרבה שנים" אמר, וביקש לסייע לישוב להקים בית כנסת מכובד שיוכל להכיל את כל התושבים המבקשים להתפלל.

נציגת המגורשים ביקשה מסגן השר לדאוג להם למועדונית עבור הילדים כפי שהיתה להם בפאת שדה כדי שניתן יהיה להעסיק אותם לאחר שעות הלימודים.

בקיבוץ כרמיה נפגש סגן השר עם 56 משפחות מגורשות מאלי סיני וניסנית. הם פרשו בפניו את הבעיות בעיקר בנושא איכות הבניה של הקרווילות החדשות. התושבים הביעו דאגה רבה מהמיגון שאיננו וממצב הבטחון בישוב. "באלי סיני הרגשנו בטוחים יותר בזכות הממ"דים שהיו לנו. כאן אנו חוששים מאוד מחדירה לישוב ומנפילת קאסמים" אמרה אחת מהן שאירחה בקרווילה את המשלחת. הרב רביץ הבטיח להביא את דברם של התושבים לחבריו השרים האחראים לנושא זה.

המשלחת ערכה ביקור גם במאהל המגורשים שבצומת יד מרדכי וציינו כי היה זה ביקור ראשון של חבר ממשלה שבא לשמוע אותם. אנשי המאהל הביעו את רצונם להשאר כקהילה מלוכדת ביחד והוסיפו כי אם ינהלו עימם מו"מ ניתן יהיה לפתור את בעייתם. "אם אנחנו רוצים להתגבר על המשבר של העקירה מביתנו שהיה גן עדן עבורנו, אנו חייבים להשאר כקהילה תומכת" אמרה שרית נציגת התושבים. הרב רביץ שהבטיח להעביר את המסר ציין את ההתארגנות ואת ההתנדבות שנחשפה בפניו במאהל. אחד המגורשים, אלי בוהדנה, אמר לסגן השר "עם ישראל מוכיח את דאגתו בסיוע לנו, יש כאן הרבה מתנדבים וכאדם חילוני חבל לי שכולם דתיים, הם הוכיחו את עצמם".

בנתיב העשרה שמע הרב רביץ על דאגת תושבי הישוב מפני עזיבת צעירים בשל מצב הבטחון. "אם הצעירים יעזבו בגלל החדירות והקסאמים יהפך הישוב למושב זקנים, חייבים לתת טיפול נקודתי ליישוב הצמוד לגדר הגבול, לחזק את התושבים כדי שלא יעזבו אותו" אמרה נציגת התושבים. היא ביקשה להקים מועדון לבני הנוער ולתת טיפול פרטני לתושבים החרדים.

תושבי נתיב העשרה ביקשו מהרב רביץ לדאוג להקמת בית כנסת. בישוב קיים מזה 20 שנה בית כנסת שצר מהכיל את כל המעוניינים להתפלל. התושבים החלו בבניית בית כנסת אך נעצרו בשל מחסור בתקציב. הרב רביץ ביקר באתר שבו נראו רק יסודות ועמודים העומדים במצב זה כבר שנתיים והבטיח לנסות למצוא תקציבים במשרדים המתאימים.

לעומת זאת, באתר הקרווילות בניצן שגם אליו הגיעה המשלחת, חנכו היום שני בתי כנסת ודווח על שניים נוספים שייבנו בקרוב.

בתום הביקור הבטיח הרב רביץ להקים שלוש מועדוניות לילדים שיתנו מענה לשעות אחר הצהריים. כמו כן אמר כי יוקם במקום מרכז חוסן קהילתי שבו יוכנו תוכניות מיוחדות שמטרתן לחזק את השירותים האישיים והחברתיים, לחזק את ההתארגנות הקהילתית כדי שהקהילה תוכל לסייע זה לזה. בין השאר ישודרגו ויאוגמו כל שירותי התמיכה המקצועיים בכל התחומים כמו בטחון, כלכלה, שעות פנאי וכדומה. עוד הבטיח הרב רביץ שצוות מיוחד של המשרד ילווה את התושבים, ישמע אותם ויכין יחד איתם תוכניות שיתנו מענה לבעיות שבהם יתקלו וכן יועברו סדנאות להעשרת חיי המשפחה. המועצה תקבל גם תוספת של 25 אלף  לצרכים מיוחדים לילדים ממשפחות נזקקות.
