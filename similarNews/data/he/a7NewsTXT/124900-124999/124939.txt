

כתב וצילם : קובי פינקלר

ארץ יהודה התמחתה בגידול ענבים ליין. יקבים בני 1500 שנה התגלו באזור זה לא מכבר, אלפי דונמים של ענבי מאכל ויין איכותיים הנהנים מטרואר מושלם (צירוף של קרקע ואקלים) מניבים פרי נפלא. הדרכים במרחב מובילות ליקבים קטנים וגדולים, (לא כולם כשרים) ובשילוב טבע, מוסיקה, מסעדות ואטרקציות יצרו באזור "דרך יין" מיוחדת במינה.

בברכת יעקב מוזכר בברכת יהודה (שאנו בארצו) גידול היין "אסרי לגפן עירה ולשרקה בני אתונו, כבש ביין לבושו ובדם ענבים סותה" (בראשית מ"ט). אזור שפלת יהודה ידוע משכבר הימים כאזור מועדף לגידול ענבים ויצור יין איכותי. באזור מצויים תנאים טופוגרפיים מתאימים וגתות עתיקות רבות, מעידות על היסטוריית היין במקום.

באחת הגבעות, בהרי יהודה מצאו החוקרים גת משוכללת המעידה שכבר לפני אלפיים שנה היה מי שייצר כאן יין בכמות מסחרית. כשמרימים את המבט ממשטח הדריכה ומבור השיקוע החצובים בסלע, נראים הכרמים בעמקים שבין הגבעות הירוקות בימים אלו בצורה נפלאה.

עכשיו כשאלו הימים אחרונים של הקיץ, עם סיום הבציר, יחגגו השבוע בימים חמישי ושישי את פסטיבל הבציר והיין בגן הלאומי עין חמד. באווירה של בר יין סביב שולחן באורך של כ-60 מ'(!) יגישו הייננים את תוצרת היין לבאים. לצד טעימות היין ניתן לרכוש יינות, גבינות ואוכל, ועבודות אמנות של יוצרים-אומנים תושבי האזור.

בנוסף לטעימת יין, מוזמנים האורחים ל"טעימה" מענף ספורט - רכיבה על אופניים, שהפך (כמו היין בישראל) לענף פופולארי מאוד. המלצתנו -מסלול פשוט ויפה לרוכבים נטולי ניסיון ואופנים: מעין חמד במורד נחל כיסלון עד מושב אשתאול. משם הקפצה ברכב לעין חמד. לרכיבה במסלול זה ניתן לשכור אופנים בתיאום מראש בטל. 08-9792020.

ומי שמחפש גם מסלול טיול קצר באזור כטוב ליבו ביין (או לפניו) , סעו לפארק בריטניה ולתל עזקה ששוקם לאחרונה. מפסגתו ניתן לצפות על מקום הקרב שבין דוד לגלית. כל העלייה, כמאה מטרים (אל דאגה, לא עושים זאת בריצה) עד לפסגת התל, משובצת בקוביות אבן שבתוכן מוטבע פסוק מספר שמואל המתאר את מהלכי הקרב באזור.

כך נמצא באחת מקוביות האבן את הפסוק "ותערוך ישראל ופלשתים מערכה לקראת מערכה. ויטש דוד את הכלים מעליו על יד שומר הכלים וירץ המערכה...". על אבן אחרת נמצא את תיאור לבישת מדי הקרב על דוד "וילבש שאול את דוד מדיו..". הולכים ומתקדמים במעלה התל עד לפסגה המהממת. כל עמק האלה פרוס למרגלותינו כולו משובץ בפיסות כרמים בשלל צבעים.

עיון במקורות מגלה שהיתה זו עיר מבצר חשובה בנחלת שבט יהודה, שחלשה על אחד המעברים מן השפלה את הרי יהודה. העיר, עזקה נזכרת במלחמת יהושע עם חמשת מלכי האמורי ובמלחמת ישראל והפלשתים. בראש התל הנישא לגובה של 347 מטרים, תבליט המתאר את מערכות ישראל וכן נקודת תצפית מרהיבה על כל שפלת החוף. למעוניינים בסיור נוסף, דרכי סימון ושילוט בכל פינות הפארק יובילו אתכם לנקודות נוספות.

סיירנו ברגל, רכבנו על אופנים ויש גם טיולי רכבים. במהלך ימי הפסטיבל יתקיימו טיול רכבים אל "ארץ אלף המערות". נופים מרהיבים של השפלה וההר, בין יקבים וכרמים. הטיול כולל קטיף בבוסתנים, שכשוך במעיינות, בציר עצמי בכרמי לכיש וביקור בסדנאות אומנים (בתיאום). בימי הפסטיבל יתקיים בישובים שריגים-ליאון יריד של אמנים ויוצרים מעמק האלה.

פרטים על אירועי הפסטיבל טל. 08-8502240 .



איך מגיעים ?

לעין חמד   נוסעים בכביש מספר 1 ת"א- ירושלים, במחלף עין חמד פונים ימינה למגיעים מירושלים או ת"א ונכנסים לפי השילוט. לתל עזקה נוסעים בכביש 38 לכיוון בית שמש עד לצומת עזקה (כביש 383 ) שם נוסעים כ-200 מטרים ונכנסים לתוך פארק בריטניה ומשם לפי השילוט. המושבים שריגים וליאון מצויים למרגלותינו.

