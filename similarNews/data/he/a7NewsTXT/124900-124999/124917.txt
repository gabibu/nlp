

בסוף השבוע, בתום מסכת דיונים, נחתמה בוילנה אמנה למניעת כפל מס בין ישראל לליטא.

מטעם ישראל השתתפו בדיונים עו"ד טלי דולן-גדיש היועצת המשפטית במנהל הכנסות המדינה, רו"ח (משפטן) ג'קי מצא , סמנכ"ל בכיר ברשות המסים, עו"ד לילך אשרוב-רובין מרשות המסים ועו"ד הדסה גרינברג ממשרד החוץ. הדיונים, בסבב שני, אשר התקיימו בעיר הבירה של ליטא (וילנה) נערכו במטרה לקדם את היחסים הכלכליים והמדיניים בין שתי המדינות.

האמנה עם ליטא מצטרפת לרשימה של למעלה מ- 40 אמנות מס שישראל חתומה עליהן עם מדינות העולם. האמנה שגובשה מבוססת על מודל ה- OECD בדומה למרבית אמנות המס של ישראל. שיעורי ניכוי המס במקור במדינה ממנה מבוצע התשלום (מדינת המקור) נקבעו כדלקמן: 10% מתשלומי ריבית, 5% מתמלוגים על ציוד תעשייתי, מדעי או מסחרי ו- 10% מתמלוגים אחרים, ו- 5% או 15% מתשלומי דיבידנד. השיעור המופחת של 5% יחול כאשר החברה המקבלת מחזיקה לפחות 10% מהון החברה המחלקת. עם זאת, בהתאם למקובל באמנות מס אחרות, רשאית ישראל לנכות 10% בנסיבות אלו אם הדיבידנדים מחולקים מרווחי חברה שהיו פטורים ממס או חויבו במס נמוך ממס החברות הרגיל בישראל על פי החוק לעידוד השקעות הון.

ג'קי מצא ציין כי לאור האמנה, חברה ישראלית שתעסוק בביצוע פרויקט בניה בליטא תחויב במס בליטא רק אם הפרויקט יימשך מעל 12 חודשים. במקרה של חילוקי דעות לגבי תושבות חברה לעניין האמנה, תוכרע המחלוקת בהסכמה הדדית בין הרשויות המוסמכות של שתי המדינות. עוד יצוין, כי במסגרת האמנה נכלל סעיף שבמסגרתו תהיה ישראל רשאית לפנות אל ליטא לקבלת מידע אודות תושבי ישראל הפועלים בליטא.

האמנה תיכנס לתוקף לאחר אשרורה על ידי הממשלות.


