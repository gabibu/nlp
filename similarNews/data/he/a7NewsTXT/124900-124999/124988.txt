

שר האנרגיה לשעבר, גונן שגב, המרצה מאסר על הברחת עשרות אלפי כדורי אקסטזי לישראל תכנן לברוח מכלאו. מזימה שסוכלה על ידי אנשי שירות בתי הסוהר.

השר לשעבר גונן שגב תכנן ככל הנראה להימלט מכלאו בחופשתו הקרובה, כך על פי דיווח בערוץ הראשון של הטלוויזיה.

על פי הדיווח, תכנן שגב להימלט אל מחוץ לגבולות המדינה במהלך חופשתו, אולם התנהגות מחשידה עוררה את תשומת ליבם של אנשי שירות בתי הסוהר שסיכלו את התכנית. שגב הועבר לאגף הסגור בכלא צלמון.

לבד מהעברתו לאגף הסגור בוטלו חופשותיו של שגב וכך גם ביקורי קרוביו אצלו. בשעות היום מצוי שגב בתא כלאו כשהוא נעול והוא אינו מורשה לצאת לחצר הכלא, אלא בתנאים מגבילים מאוד.

לפי שעה לא ברור אם לתכנית הבריחה של האסיר גונן שגב היו שותפים גורמים מחוץ לכלא.

כאן המקום להזכיר כי שגב מרצה עונש מאסר בפועל של חמש שנים שהושתו עליו לאחר שהורשע בניסיון להבריח לישראל למעלה משלושים אלף כדורי אקסטזי. כמו כן נגזר עליו קנס כספי גבוה.
(ש)
