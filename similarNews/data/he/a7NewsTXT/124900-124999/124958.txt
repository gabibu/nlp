

היועץ המשפטי לממשלה יפתח בבדיקת התלונות לפיהן עבר ראש הממשלה על חוק מימון מפלגות בקבלת תרומות בארוחת ערב שנערכה בניו יורק. מלשכת שרון נמסר בתגובה לחשיפת הפרשייה כי הוא לא ידע על החריגה.



היועץ המשפטי לממשלה, מני מזוז, יפתח בהליך בדיקת התלונות נגד ראש הממשלה, אריאל שרון, על כך שעבר לכאורה על חוק מימון המפלגות בקבלת תרומות בארוחה חגיגית שנערכה שלשום בניו יורק.

ערוץ 10 חשף אמש כי רה"מ שרון ערך ארוחת ערב עם עשירי יהדות ארה"ב בביתה של אחת מהן, נינה רוזנוולד. עפ"י התחקיר כל זוג התבקש לתרום 10,000 דולר, כ 2000 דולרים מעל התקרה המותרת עפ"י החוק. עפ"י התחקיר ארוחת הערב התקיימה בביתה של רוזנוולד בשדרה החמישית בניו יורק, ממש לפני שרה"מ המריא חזרה ארצה. בארוחה השתתפו כ 15 מעשירי יהדות ארה"ב ובני זוגם ולפי ההערכה נאספו כ 200 אלף דולרים לקמפיין של שרון לראשות הממשלה. בעקבות הפרסום הוגשו למזוז תלונות נגד שרון הדורשות מהיועץ שיורה על פתיחת חקירה פלילית בעניין.

בין המתלוננים חברי כנסת רבים מכל קצוות הקשת הפוליטית וכן התנועה לאיכות השלטון, שפנתה גם למבקר המדינה, מיכאל לינדנשטראוס. "קבלת תרומה מעין זו בתקופה שיש לראותה כעיצומה של מערכת הבחירות המקדימות בליכוד מעוררת חשש לביצוע עבירה על חוק המפלגות", כתבו חברי התנועה לאיכות השלטון למבקר המדינה.

לדברי חברי התנועה, קובע חוק מהפלגות כי המועמדים המתמודדים בפריימריס נדרשים להוכיח שנקטו בכל הצעדים הנדרשים כדי להבטיח שההגבלות בחוק יישמרו וכי אם ההגבלות הופרו, הם עצמם לא היו מודעים לכך. "בשל כך אין להסתפק בהסברים מצד שרון בנוסח "לא ידעתי", כאשר אין מצד טענה זו הוכחה שהמועמד נקט בצעדיים ממשיים להבטיח שמירה על הוראות החוק", אמרו.

נינה רוזנוולד שבביתה נערכה ארוחת הערב, שיגרה מכתב הזמנה לקבוצה מצומצמת של יהודים מעשירי ארה"ב. המכתב הגיע לידיו של רביב דרוקר הפרשן הפוליטי של "חדשות 10", ונאמר בו בין השאר: "הבעיה: כמו שאתם יודעים, ראש הממשלה בנימין נתניהו מתמודד מול שרון על ראשות הליכוד. מי שינצח יהיה, קרוב לוודאי, ראש הממשלה הבא של ישראל.

"למרבה הצער, שרון לא נהנה מהגיבוי הכספי שנתניהו צבר בעשורים האחרונים. לכן, אנחנו מבקשים שתתרום 10,000 דולר לזוג עבור ארגון ללא מטרות רווח שפועל בכל רחבי ישראל ואפקטיבי במיוחד בהבאת אנשים לקלפיות. כל התרומות חייבות להתקבל לפני האירוע. אנא עזרו: עתיד ישראל ממש בסכנה. "מקווים שתוכלו להצטרף אלינו   ראש הממשלה אמר שהוא מאוד מעוניין לשמוע את מחשבותיכם".

בין המשתתפים בארוחת הערב היה גם איל ההון היהודי לארי סילברסטין וגם נשיא הבונדס, יהושע מצא. סילברסטין בראיון לכתב "חדשות 10", גיל תמרי אמר: "נהנינו מאוד לפגוש את שרון, הוא אדם מבריק. יש לו המון אנרגיה, הרבה אומץ. הוא לא היה צריך להודות לנו על התרומה   באנו כדי לתמוך באיש".

יצויין כי חוק המפלגות מתיר למועמד לראשות ממשלה לגייס לצורך הפריימריס עד 7,800 דולר לזוג.

"אני לחלוטין לא מופתע. דבר לא השתנה, שרון נשאר שרון וכך גם השחיתות במשפחה". ח"כ הנדל תובע מהיועץ המשפטי לממשלה "להתעשת ולחייב את שרון לתת דין וחשבון בבימ"ש על מעשיו הפליליים, לפני שנהפוך סופית למנהיגי העולם השלישי", אמר ח"כ צבי הנדל בעקבות החשיפה.

שרון ששב אמש מביקורו בארה"ב מתחיל להערך לקראת כינוס מרכז הליכוד ויכנס מחר כינוס פוליטי ראשון. במהלך הטיסה אמר שרון לכתבים שטסו עימו כי "אינו מודאג" והוא בטוח שיזכה ברוב במרכז.

סיעת מר"צ הגישה אתמול, לראשונה מאז ההתנתקות, הצעת אי אמון בממשלה, וזו תועלה להצבעה עם פתיחת כינוס החורף של הכנסת. בכך הסירה הסיעה את רשת הבטחון שפרשה לשרון על רקע ההתנתקות. הנימוק להצעת אי האמון הוא תפקודו המדיני והכלכלי של שרון.

בליכוד מעריכים כי מסתמן רוב להצעה להקדים את הפריימריז שתועלה להצבעה בכינוס המרכז בעוד כשבוע. סקר מעריב בקרב מתפקדי הליכוד, מצביע על יתרון של 48% לעומת 42% לטובת תומכי הקדמת הפריימריז, לעומת זאת סקר ידיעות אחרונות מצביע על רוב של כ 2% בלבד.

לצפייה בכתבה מערוץ 10
