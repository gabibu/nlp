

שרדר משלם את מחיר הכלכלה הכושלת שניהל, מעריך בראיון לערוץ 7, שגרירה בעבר של ישראל בגרמניה. זאת לנוכח תוצאות השוויון המתבררות בין שרדר למרקל, תוצאות שהושגו למרות הכריזמה שלו וחוסר הכריזמה של מרקל.

"גרמניה נמצאת כיום במשבר כלכלי, ויש חשש גדול לעתיד הכלכלי של המדינה, מה שגרם לתוצאות המפתיעות בבחירות אתמול למרות הכריזמטיות של שרדר וחוסר הכריזמה של מרקל, בשל כשלונו של שרדר בניהול כלכלת המדינה", כך אומר היום אבי פרימור לשעבר שגריר ישראל בגרמניה.

בראיון ליומן הצהרים של ערוץ 7 תיאר פרימור את המצב השורר בגרמניה של ימינו, "יש משבר כלכלי גדול במדינה כאשר האזרחים פוחדים מהעתיד ולא משקיעים בכלכלת המדינה, שרדר הבטיח רפורמות מרחיקות לכת ולא הצליח בכך, זה היה הקו שהלכה בו מרקל במסע הבחירות שלה והעניין דיבר לליבם של הרבה אנשים, היא גם בחרה פרופ' גרמני בעל שם שיהיה שר אוצר, ותוצאות הבחירות מוכיחות שהציבור הגרמני הבין שכך המצב לא יכול להימשך".

בתשובה לשאלת המראיין, חגי סגל, בדבר תוצאות הבחירות השיב פרימור שהפחד בגרמניה כרגע הוא שבגלל ההפרשים הקטנים בין המועמדים אף אחד מהם לא יצליח להרכיב קואליציה, "ההפרשים כל כך קטנים שנאלץ לחכות שבועיים עד פרסום תוצאות הבחירות הסופיות, וייתכן שאזרחי גרמניה ילכו שוב פעם לבחירות כי אף אחד מהמועמדים לא יצליח להקים קואליציה, רוטציה בין המועמדים לא תוכל להיות כי החוקה הגרמנית אוסרת זאת כלקח מקריסתו של רפובליקת ויימר ועלייתו של היטלר לשלטון. בכל מקרה אין שינוי מהותי במדיניות החוץ של שני המועמדים כך שלא צפויה השפעה מרחיקת לכת ביחס למדינת ישראל".
