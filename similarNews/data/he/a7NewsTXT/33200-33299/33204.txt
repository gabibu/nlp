

במשך כשש שעות דן בג"ץ בשאלת גירושם מהשומרון לרצועת עזה, גירושם של בני משפחות מחבלים שסייעו לבני משפחותיהם לבצע את הפיגוע. צה"ל הראה ממצאים המעידים על כך שצעד הגירוש מרתיע מחבלים ומצמצם באופן ניכר את מספר הפיגועים.

בתום הדיון ביקש עו"ד ניצן בשמו של ראש הממשלה כי פסק דין יינתן בהקדם. נשיא בית המשפט העליון אהרון ברק השיב כי בית המשפט לא יפעל בלחץ של זמנים, אבל ישתדל להגיע להחלטה בהקדם האפשרי.

הדיון נערך בהרכב של תשעה שופטי בג"ץ.

צה"ל ביקש שסגן הרמטכ"ל האלוף גבי אשכנזי יציג את טיעוניו, ואולם השופטים קיבלו את טענת העותרים וסירבו לאפשר לאלוף להציג את דבריו. במהלך הדיון שאל השופט ברק את נציג הפרקליטות שי ניצן: "מדוע לא תעמידו לדין את בני המשפחות?". עו"ד ניצן השיב כי משפט הוא תהליך ממושך, וכי יש צורך לפעול מיד, משום שכך האפקט ההרתעתי יעיל יותר.

עו"ד ניצן הוסיף כי כל גורמי הביטחון מאוחדים בדעה שגירוש בני משפחות שסייעו לפיגועים יפחית את מספר הפיגועים.
