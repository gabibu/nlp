

שר הפנים אלי ישי פנה למזכיר הממשלה, גדעון סער וביקשו להעלות על סדר יומה של הממשלה את נושא מצבו של הכותל.

בקשתו זו של שר הפנים פורסמה בעקבות מסיבת העיתונאים שכינסו אתמול הוועד למניעת הרס עתיקות ורשות העתיקות. במסיבת העיתונאים פרסו מארגניה את הממצאים המדאיגים המעידים על סכנת ההתמוטטות הצפויה לכותל הדרומי ובעקבותיו השלכות חמורות גם לכותל המערבי.

בבקשתו ממזכיר הממשלה מבהיר השר ישי "בימים האחרונים אנו עדים לדיווחים מדאיגים אודות המצב והסכנה הבטיחותית של המקום הקדוש - שריד בית מקדשנו - הכותל המערבי (בחלקו הדרומי)". השר דרש את טיפול הממשלה בעניין כבר בישיבתה הבאה.

מצב הכותל והסכנות הבטיחותיות נובעים, ככל הנראה, מעבודות בניה ושיפוצים לא חוקיות של הוואקף, במתחם הר הבית ובאורוות שלמה, כך עלה מחוות דעתם של המומחים שפורסמה אמש.

