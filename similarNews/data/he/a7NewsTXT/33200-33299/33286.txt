

בהודעת ממשלת קנדה נמסר כי ממשלות קנדה וגרמניה חתמו ביניהן הסכם על פיו לתושבים קנדים שגורשו ממזרח או מרכז אירופה בשנות השלושים והארבעים בעקבות "היותם יהודים ודיברו גרמנית" תתאפשר קבלת קצבה ממשלת גרמניה.

ההסכם בין נציגי ממשלות גרמניה וקנדה נחתם אמש בטורונטו.

"הסכם הביטחון הסוציאלי המשלים" בין שתי המדינות, שבו נכללת החלטה זו, ייושם רטרואקטיבית מה-1 ביולי '90, כך נאמר בהודעתה של השרה הקנדית לפיתוח משאבי אנוש, ג'ין סטיוארט.

"בשביל קנדה זו שאלה של צדק", הודיעה סטיוארט, והזכירה בדבריה שגרמניה חתמה על הסכמים כאלה עם שתי מדינות אחרות בלבד, ארה"ב וישראל.

מסוכנות עתי"ם נמסר כי בארה"ב, רק מאתיים אנשים עונים על הקריטריונים המאפשרים לדרוש קצבת פרישה מגרמניה. בישראל מספר זה מגיע לכאלפיים. בהודעת הממשלה הקנדית הובעה הערכה כי בקנדה מספר הבקשות יהיה "כנראה נמוך".


