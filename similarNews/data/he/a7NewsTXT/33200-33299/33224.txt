

רב היישוב אפרתה, שלמה ריסקין, מציע להפקיע למפרע נישואין של נשים שבעליהן מסרבים בשיטתיות לתת להן גט והופכים אותן לעגונות. במאמר המתפרסם בבטאון "תחומין" ובירחון "עמודים" גם יחד, כותב הרב ריסקין שהפקעת נישואין למפרע היא אמנם פתרון שלא היה אהוד על פוסקים בדורות עברו, אך חלקם השתמשו בו בכל זאת במקרים יוצאי דופן.

על פי הצעתו, יש להקים בית דין מיוחד שתהיה לו סמכות להפקיע את קידושה של אישה שבעלה עומד בסירובו לתת לה גט גם לאחר שהופעלו נגדו אמצעי הענישה הקבועים בחוק. לדברי הרב ריסקין, די בעצם אימוץ עקרוני של הצעתו בידי הרבנות הראשית, כדי להרתיע בעלים מהסוג הזה ולאלצם לתת גט לבת זוגם.
