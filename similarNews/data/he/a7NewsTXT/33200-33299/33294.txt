

מחאה פלשתינית בלבנון נגד אונר"א החלה אמש ואמורה להימשך בשבעת הימים הקרובים. במחאה זו תקפו אנשי הועדות העממיות של מחנות הפליטים בלבנון ותבעו לבטל את ההגבלות והקיצוצים בקצבאות הבריאות שמעניק להם ארגון אונר"א.

במסגרת המחאה במחנות הפליטים עין אל חילוו'ה וראשדיה קיימו הפלשתינים שביתת שבת במשרדי אונר"א, היא סוכנות הסעד של האו"ם.

בין השאר דורשים המפגינים מאונר"א לפעול אצל השלטונות הלבנוניים כדי שיתירו להם לקבל אישורים להכנסת חומרי בניין למחנות הפליטים כדי לאפשר תיקון בתי התושבים לקראת החורף המתקרב.

יצויין כי מדיניותה של ממשלת לבנון היא להגביל את האוכלוסייה הפלשתינית במחנות הפליטים במספר רב של מגבלות. לבד מהאיסור להכניס חומרי בניה ותיקון למחנות ללא פיקוח הדוק, קיים גם איסור לעבוד במקצועות חופשיים כגון עריכת דין הנדסה רפואה וכשישים מקצועות שונים אחרים. כמו כן אסורה עליהם החל מהשנה שעברה רכישת נכסי דלא ניידי.

בנוסף, חוק חדש בתחום ההשכלה הגבוהה שהתקבל השנה שולל מסטודנטים שאינם לבנוניים את הזכות לחינוך אוניברסיטאי חינם, אלא במקרה של הדדיות, בעקבות הסכם בין מדינה למדינה.

בלבנון מתגוררים כ-370,000 פליטים פלשתינים, מחציתם חיים בכתריסר מחנות פליטים עלובים הפזורים ברחבי המדינה. ברמת חיים עלובה זו ובחוקים אלה משתדלת ממשלת לבנון להנציח את מצבם הקשה ולטעת בהם את תקוות זכות השיבה.
