

אחד מכל ארבעה תלמידים בישראל מדווח שחווה לעג, עלבון והשפלה מצד מורים - זאת מגלה העיתון "מבט לחינוך" בגליונו החדש לקראת פתיחת שנת הלימודים.

את הממצאים מסר פרופ' רמי בנבנישתי, חוקר האלימות במערכת החינוך. לדבריו, 12.6% מתלמידי בתי הספר היסודיים דיווחו שאיש צוות בית הספר תפס אותם או דחף אותם או סטר וצבט אותם. כך דיווחו גם 10.9% מתלמידי חטיבות הביניים ו-8.1% מתלמידי החטיבות העליונות. האלימות הפיזית של מורים כלפי תלמידים בולטת יותר במגזר הערבי והבדואי מאשר במיגזר היהודי.

"מבט לחינוך" מדווח גם על מידע שנמסר לוועדה לקידום מעמד הילד בכנסת בראשות חה"כ תמר גוז'נסקי לפיהן חוקרי הילדים שומעים עדויות קשות מאד על אלימות מורים כלפי תלמידים במיגזר החרדי.

עוד נמסר, כי בית הדין למשמעת של עובדי המדינה מטפל בשנה בכ-70 תיקים של עבירות עובדי הוראה שהם עובדי מדינה.

מנהלי בתי הספר דיווחו לאחרונה על ירידה באלימות בבית ספרם בעקבות הפעלת התכנית "תקשורת לא אלימה". התוכנית מופעלת ב-70 בתי ספר ובעשרות גני ילדים ומטרתה לקדם - באמצעות יצירת שפת דיבור ותרבות ייחודית - תקשורת בין אישית יעילה וסובלנית בין התלמידים. נמסר, כי "אמנם לעם" מפעילה תוכנית העשרה תרבותית בקרב אלפי ילדים שהוצאו מבתיהם, עקב תיפקוד לקוי של הוריהם ושל המשפחה. התוכנית מנסה, באמצעות פעילות תרבותית ואמנותית מגוונת, להתמודד עם תופעות של אלימות בקרב הילדים.

משלחת של תלמידי כיתות י' מחמישה בתי ספר בארץ השתתפה הקיץ בקונגרס חינוכי באינדיאנפוליס שבארה"ב. הקונגרס עסק בנושא "חינוך לערכים ומניעת אלימות באמצעות ספורט וחינוך גופני" והשתתפו כארבע מאות תלמידים מ-26 מדינות.

ביוזמת יו"ר ועדת החינוך, ח"כ זבולון אורלב, נוסחה בימים אלה לראשונה בארץ, אמנה מחייבת לשידורי טלוויזיה לילדים ולנוער, המדגישה את הצורך להפחית את שידורי האלימות ולשמור על סטנדרטים של שפה ושל ערכים.
