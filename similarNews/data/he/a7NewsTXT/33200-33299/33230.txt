

בני משפחתו של יחיא עבד אל ראזק הייב, מטובא-זנגריה שבצפון, קובלים על כך שמדינת ישראל מסרבת להכיר באביהם כחלל של שירותי הביטחון, לאחר שהוצא להורג בסוריה באשמת ריגול לטובת ישראל. המשפחה דורשת להעלות את עצמותיו ולהעניק להם את הזכויות המוענקות ליתומי צה"ל. הדבר נחשף לראשונה בכתבתו של מנחם הורוביץ בערוץ השני.

יחיא עבד אל ראזק הייב פעל בשירותי המודיעין של ישראל בשנות השישים במסווה של רועה צאן. אנשי המודיעין היו נפגשים עימו מעת לעת ושולחים אותו למשימות חשאיות שונות מעבר לגבול. תושבי כפרו מספרים, כי עבד אל ראזק הייב נשלח למשימות ריגול ואיסוף מודיעין בסוריה, מאחת משליחויותיו לסוריה לא שב.

אישתו חאמדה מספרת כי צפתה בטלוויזיה הסורית כיצד תולים את בעלה בכיכר המרכזית בדמשק, ואחר מכן גוררים את גופתו הקשורה למכונית בחוצות העיר. לדבריה, בעלה ניתלה בדיוק כמו המרגל הישראלי אלי כהן, שהוצא אף הוא להורג באותה תקופה. "הזמינו אותי לתל אביב, חתמתי על מסמך, ומאז לא ראיתי אותם. שכחו אותי ואת המשפחה שלי", סיפרה.

חאמדה היא אחת מנשותיו של עבד אל ראזק הייב שהותיר אחריו אישה נוספת, שמעה, וחמישה ילדים, שלא הוכרו עד היום כאלמנות ויתומי משרד הביטחון.

ראש מועצת טובא זנגריה, חוסיין אל הייב, מסר כי במהלך שיחות אוסלו הועלתה בקשה להחזיר את עצמותיו של אלי כהן, אולם אף לא דרישה אחת של ישראל ביחס לעצמותיו של יחיא עבד אל ראזק הייב, ואחרים הקבורים בדמשק.

בשיחה עם כתב ערוץ 7 אמר ראש המועצה כי המשפחה ושבט אל הייב כולו העדיפו שלא להעלות את הנושא לתשומת הלב הציבורית מחשש מעוינותו של הציבור הערבי ומדינות ערב שמסביב, בעקבות עובדת היותו של בן השבט מרגל למען ישראל.

לדבריו של ראש המועצה הוחלט לצאת עם סיפור ההתעלמות לתקשורת לאחר שמשפחתו השכולה של יחיא עבד אל ראזק הייב קיבלה מכתבי איום מבתי המשפט לאחר שבנתה במגרש ללא תשלום. ראש המועצה ציין כי כל בקשתו הייתה להעניק למשפחה הנחה ברכישת הקרקע כמקובל במקרים של יתומי ואלמנות צה"ל.

חוסיין אל הייב גילה עוד כי בן נוסף של ישובו, טובא-זנגריה, הוצא להורג בשנות ה-60 באשמת ריגול למען ישראל. שמו חוסיין מראעי הייב, שגם משפחתו אינה מוכרת ע"י שירותי הביטחון כמשפחה שכולה.

בדבריו לערוץ 7 הזכיר אל הייב כי בני שבט אל הייב מגויסים להתנדבות בצה"ל מאז ימי הפלמ"ח שם כונו בני השבט 'פל"הייב'. כמו כן ציין כי במהלך מלחמות ישראל נהרגו 17 מבני השבט.

ממשרד הביטחון נמסר, כי הם הופתעו לשמוע את התלונה של המשפחה, מכיוון שעד היום לא הגיעה כל תלונה רשמית על הפרשה לאגף השיקום של צה"ל.

בתגובה להודעת משרד הביטחון אמר ראש המועצה לערוץ 7 כי העביר את בקשתו לראש הממשלה לשעבר אהוד ברק בתקופת כהונתו ולשר הביטחון הנוכחי בנימין בן אליעזר אך לבד מהבטחות לא קיבלו בני המשפחה את היחס ההולם לטענתו.

