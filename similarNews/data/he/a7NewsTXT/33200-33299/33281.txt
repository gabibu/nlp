

שר הביטחון בנימין בן אליעזר, החליט לדחות את הפגישה שהייתה אמורה להתקיים היום עם עבד אל ראזק יחיא, הממונה על תיק הפנים הפלשתיני. וזאת בעקבות ירי פצצת מרגמה על גוש קטיף ואירועים ביטחוניים נוספים שאירעו בימים האחרונים ברצועת עזה.

מלשכת שר הביטחון נמסר לכתב עתי"ם, כי בן אליעזר הבהיר לפלשתינים את ציפייתו מהם לפעולה נמרצת להפסקת הטרור והאלימות, כמו גם להפסקת ניסיונות הברחת נשק מהים והיבשה.

שר הביטחון ציין, כי צה"ל ימשיך בפעולותיו להפסקת הטרור והאלימות, כפי שהיה במהלך הלילה, כאשר כוחות צה"ל סיכלו ניסיון הברחת נשק מהים. עם זאת, שר הביטחון מתכוון להמשיך במאמציו לקדם את תוכנית עזה ובית לחם תחילה.

יחיא עצמו שב ואמר אתמול אחה"צ כי הסכם עזה-בית לחם לא קרס וכי הצדדים ממשיכים במאמצים כדי להשלימו ולהוביל לנסיגה ישראלית מחברון.

יחיא אמר את הדברים בתום פגישה שקיים בבית לחם עם כל מפקדי המנגנונים המזוינים שם.

השר בן אליעזר שוחח אמש בערב עם נשיא מצרים, חוסני מובארק, ועדכן אותו בנוגע ליישום הסכם עזה- בית לחם תחילה. בן אליעזר אמר למובארק כי ההסכם מתקדם חרף הקשיים. שני האישים סיכמו לשוב ולשוחח באופן שוטף.



