

בית המשפט המחוזי בתל-אביב גזר הבוקר עשרים וארבע שנות מאסר על סיגלית חיימוביץ, שהורשעה ברצח הנער אסף שטיירמן מכפר סבא. כל אחד משלושת השופטים שישבו בדינה סבר שצריך להטיל עליה עונש אחר, והעונש שקיבלה בסופו של דבר הוא תוצאה של הפעלת הליך משפטי נדיר. אב בית הדין, נתן עמית, קצב את עונשה של חיימוביץ למאסר עולם, השופטת רינה משל הטילה עליה שמונה-עשרה שנות מאסר, והשופטת שרה ברוש גזרה לה עשרים-וארבע שנות מאסר. כיוון שכך החליט אב בית הדין להצטרף לדעתה של השופטת ברוש, כך שחיימוביץ תרצה עשרים-וארבע שנות מאסר.
