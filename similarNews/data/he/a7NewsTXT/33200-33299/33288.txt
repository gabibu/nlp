

אגודת עיתונאי הרש"פ ברצועת עזה פרסמה הוראה על פיה חל איסור על צילום ילדים ערבים חמושים.

"חל איסור חד משמעי על צילום ילדים נושאי נשק, כיוון שהדבר מהווה הפרה בוטה של זכויות הילד, והצילומים מזיקים לתדמית הפלשתינית", נאמר בהודעה.

"יש בידינו ראיות לכך שמספר צלמים ממשיכים, באופן חשוד וחסר תקדים, לשחק לידי ישראל, והופכים את מאבקו של העם הפלשתיני לטרור".
האגודה קבעה כי ההוראה מתייחסת לעיתונאים מקומיים וזרים.

"אנו קוראים לארגונים השונים ולזרועותיהם הצבאיות שלא לנצל ילדים, לא להניח להם לשאת נשק ולא להעביר להם שיעורים בשימוש בנשק", נאמר בהמשך ההודעה, בה צוין כי "הפלגים הפוליטיים וזרועותיהם הצבאיות אינם אמורים לעשות שימוש בילדים, להלבישם במדי צבא ולצרפם למצעדים".רוב הצלמים העובדים ברש"פ עבור ערוצי תקשורת מקומיים וזרים, הם ערבים.

