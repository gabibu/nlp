

שופטת בית המשפט המחוזי בתל אביב, הילה גרסטל, הוציאה הבוקר צו מניעה קבוע האוסר על רשות השידור לשדר שידורי רדיו בזמן אמת ממשחקי הכדורגל בשלוש הליגות הבכירות בישראל, בגביע המדינה, בגביע הטוטו ובמפעלי הנבחרת בישראל עד תום עונת הכדורגל.

כתבת עתי"ם מוסרת, כי בכך נעתרה השופטת גרסטל לבקשת רדיו ללא הפסקה וההתאחדות לכדורגל שטענו כי זכויות השידורים האלה נמכרו על ידי ההתאחדות ביוני 1999בלעדית לרדיו ללא הפסקה למשך 5 עונות. השופטת גרסטל מתחה ביקורת על רשות השידור וכתבה: "אני סבורה, שהתנהגות רשות השידור ראוייה לכל גנאי. רשות השידור, שהינה רשות ממלכתית, נהגה בחוסר תום לב מובהק וקיצוני".

השופטת חייבה את רשות השידור לשלם לרדיו ללא הפסקה את הוצאות משפט בסך 40,000 ש"ח ולהתאחדות לכדורגל סכום של 20,000 ש"ח בצירוף מע"מ, הפרשי הצמדה וריבית כחוק.
