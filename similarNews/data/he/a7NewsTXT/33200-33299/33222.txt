

איומים בהשבתת בתי הספר התיכוניים ממשיכים להישמע.

בהודעתו קבע מזכ"ל הסתדרות המורים יוסי וסרמן כי הלימודים בבתי הספר היסודיים יפתחו באופן סדיר. יו"ר ארגון המורים רן ארז אמר לעומת דברים אלה כי טרם הושג הסדר שיאפשר פתיחה סדירה של שנת הלימודים בבתי הספר התיכוניים ויתכנו השבתות.

במשרד האוצר טוענים, שהפתרונות שהוצעו לרן ארז הן במגבלות התקציב לשנת 2003 ונותנים מענה הולם למרבית המורים הפורשים ולסוגיות הנוספות שהועלו.

הממונה על השכר באוצר, יובל רכלבסקי, הוסיף כי "הכרזת ארגון המורים על התארגנות לשביתה לא ראויה, לא במצב הכלכלי בו אנו נמצאים ולא כאשר משרדי האוצר והחינוך נערכו לתת פתרונות ולצמצם את הפערים בין הצדדים".

כתב עתי"ם מדווח, כי בפגישה הציע הממונה על השכר לבחון אפשרות להקטנת הקיצוץ בהיקפי משרה לשנה הקרובה, לכמה עשרות מורים. משרד החינוך אמור לתת את תשובתו לנושא היום. עם זאת, במשרד האוצר הדגישו כי אין בבדיקה זו כדי לעכב או לשנות את עמדת הממשלה, לפיה המו"מ מוצה ועל ארגון המורים להנחות את חבריו לפתוח את שנת הלימודים כסדרה.


