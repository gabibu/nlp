

השר דני נווה קורא להוציא את התנועה האיסלמית אל מחוץ לחוק. זאת בעקבות הפגנת הרבבות שארגנה התנועה בשבת בהר הבית. נווה אומר כי יש לסגור את הפרצה בחוק החברות, המאפשרת לרשום חברות במקום עמותות שנסגרו בשל פעילות בלתי חוקית.

לדבריו, נודע לו כי לאחרונה רבו המקרים שבהם התנועה האיסלמית רשמה חברות במקום עמותות שלה שנסגרו. "מדינת ישראל צריכה להתעורר ולהכריז מלחמה על הפעילות הקיצונית הזאת, שחותרת תחת אושיות קיומה", אמר נווה.

עוד אומר נווה כי מדינות שונות וארגונים שונים מזרימים כספים לתנועה האיסלמית, לאחר שזו מציגה "תעודת הכשר" בחותמת המדינה, תעודה של חברות ושל עמותות. "צריך לעצור זאת בכך שנוציא את התנועה אל מחוץ לחוק, נסגור עמותות הקשורות אליה ונמנע ממנה לרשום חברות", אמר.

רב הכותל המערבי והמקומות הקדושים הרב שמואל רבינוביץ' פנה למשטרת ירושלים לחקור את דברי ההסתה שנשמעו בכנס התנועה האיסלמית בשבת על הר הבית, דברים שבמהלכם נטען כי הכותל המערבי אינו שייך לעם היהודי. "אל לנו לשבת שאננים אל מול גל הסתה זה, המיועד נגד המתפללים במקום הקדוש כל כך לעם היהודי", אמר הרב. הרב הגיש תלונה למשטרהנגד ראשי התנועה האיסלמית.

במהלך עצרת שהייתה בשבת בהר הבית בה השתתפו 70 אלף בני נוער, חלקם לבושים בבגדי המתאבדים אמר כאמל חטיב, סגנו של ראש הפלג הצפוני של התנועה האיסלמית בארץ כי ארץ ישראל שייכת למוסלמים בלבד.

גם דובר התנועה האיסלמית, השייח' האשם עבדל רחמן, שב ואמר בראיון לקול ישראל כי הר הבית כולו שייך למוסלמים, ובכלל זה גם הכותל המערבי. לדבריו, אין זכויות לאף אחד במסגד אל אקצה זולת למוסלמים.

שיח' כמאל חטיב, סגנו של ראאד צאלח, קרא בתקיפות לסלק את כל היהודים מישראל. "פלשתין היא אדמת כל המוסלמים. מסגד אל אקצה על כל קירותיו וחומותיו הוא מסגד של המוסלמים בלבד, ו לאחרים אין חלק בו". יצוין כי הכנס נערך באישור המשטרה.

צבי יחזקאלי, כתב לענייני ערבים של ערוץ 10, אומר כי אף על פי שהכנס הוגדר כמסע התרמה כמסע התעוררות וכחידון קוראן אי אפשר לטעות באווירה ובכיוון שאליו מוליכים הדברים. מדובר בחומרים בעלי זהות ברורה עם החמאס, הנושא מסר אחד, ולפיו פלשתין היא אדמת קודש של מוסלמים בלבד. אווירת הטרור נוצרה שם, בין השאר, מכך שבני הנוער ענדו סרטים ירוקים על הראש, המסמלים את יציאתם של מחבלי עז א-דין אל קסאם בדרכם לפיגועים. זוהי הפגנת כוח של ראאד סלאח, אומר יחזקאלי, ויש כאן פוטנציאל הרסני לחברה הישראלית.

