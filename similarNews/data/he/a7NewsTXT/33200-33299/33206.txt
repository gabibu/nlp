

ביוהנסבורג שבדרום אפריקה נפתחה "ועידת כדור הארץ לפיתוח בר-קיימא". מטרת הוועידה: הכנת תוכנית מעשית שתאזן בין הפיתוח הכלכלי, הפיתוח החברתי וההגנה על הסביבה, בכל הגלובוס.

בוועידה משתתפים יותר מ 40 אלף נציגים מארגונים לא ממשלתיים וכן 104 ממנהיגי העולם. כמה מראשי האיחוד האירופי משתתפים בכינוס, וביניהם ראש ממשלת בריטניה טוני בלייר, נשיא צרפת ז'אק שיראק וקנצלר גרמניה גרהארד שרדר. נשיא ארה"ב ג'ורג' בוש לא יבוא ליוהנסבורג, והוא שלח במקומו את שר החוץ קולין פאוול. הוועידה אמורה להינעל בסוף השבוע הבא.

במהלך הועידה כינסה פדואה ברגותי, אשתו של מרואן ברגותי, מסיבת עיתונאים, ובה הציגה אותו כ"קדוש מעונה", והשוותה אותו לנלסון מנדלה הדרום אפריקני, כך מדווחת העיתונאית דיאנה בחור.
באולם נכחה קבוצה של סטודנטים ישראלים, וביניהם פלג רשף, יו"ר התאחדות הסטודנטים העולמית. הם קמו על רגליהם וצעקו לעבר הבמה: "תפסיקו לחטוף את הוועידה, תפסיקו להפוך את יוהנסבורג לדרבן". סטודנטיות ישראליות החלו לספר לנוכחים באולם על הפיגוע באוניברסיטה העברית בירושלים, ואחת הסטודנטיות פרצה בבכי מול המצלמות. משטרת יוהנסבורג הוציאה חלק מהסטודנטים אל מחוץ לאולם.

מנגד טענה ברגותי כי ישראל מענה את בעלה, וכי הוא פוליטיקאי ולא טרוריסט. אחד הסטודנטים היהודים שאל את ברגותי האם היא מגנה את פיגועי הטרור של בעלה. נציג הקהילה המוסלמית מדרום אפריקה, שניהל את הדיון, אמר בתגובה: "נעבור לשאלה הבאה".

הסטודנטים היהודים זעקו לעבר הבמה: "אם את לא מגנה את הטרור את חלק מהטרור". שוטרי יוהנסבורג הוציאו את הסטודנטים החוצה. אחד הסטודנטים שהיה במסיבת העיתונאים אמר כי מדובר בניסיון לגרום לדרבניזציה של הוועידה מצד הערבים. הוא הבטיח כי הם לא יבליגו על כך.

שמעון שרבף, מהתאחדות הסטודנטים היהודיים, אמר כי הם מסבירים שברגותי עומד בישראל למשפט צדק בעוון רצח אזרחים חפים מפשע. "אנחנו אומרים להם שאם הפלשתינים משווים אותו למנדלה אזי מדובר בעלבון לדרום אפריקאים", אמר שרבף.
