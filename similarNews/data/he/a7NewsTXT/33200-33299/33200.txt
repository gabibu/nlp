

סגן השר לבטחון הפנים גדעון עזרא הציע שהממשלה תחליט על הקפאת עבודתה של ועדת אור ועל גניזת ממצאיה. עזרא אמר כי הוועדה קמה בחטא ומסקנותיה יגרמו רק נזק.

עוד אמר כי אין מקום להוציא את התנועה האיסלמית אל מחוץ לחוק משום שאין די כוח אדם לטפל במפירי החוק מקרב חברי התנועה. לדבריו, יש להוציא צווי הגבלה לראשי התנועה, צווים שימנעו מהם להגיע לירושלים. ואולם, חבר הכנסת מיכאל קליינר אומר שאין כל דרך משפטית להפסיק את עבודתה של ועדת חקירה ממלכתית, והיא כמו טיל ששוגר שאין עוד שליטה עליו. על כן הוא הגיש לאחרונה הצעת חוק המבקשת לשנות את המצב הזה.

הצעת החוק של קליינר תידון במושב החורף של הכנסת.

לעומת זאת הנשיא קצב אומר כי אין להפסיק את דיוניה של ועדת אור, משום שאירועי 2000 היו טראומטיים, וצריך לברר את הרקע שלהם. קצב סבור כי מסקנות הוועדה צריכות להיות משמעותיות לערביי ישראל ולממשלה.

הוא הוסיף כי אמנם עמדתם של ערביי ישראל השואפים לתת סיוע הומניטרי לערביי יש"ע היא לגיטימית, אך אסור להם לסייע למחבלים.

