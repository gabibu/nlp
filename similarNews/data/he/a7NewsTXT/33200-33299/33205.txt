

לקראת פתיחת שנת הלימודים בשבוע הבא משנה משרד החינוך את שיטת התקצוב של בתי הספר היסודיים. על פי השיטה החדשה יקבלו בתי הספר תקציב לפי מספר התלמידים הלומדים אצלם ולא לפי מספר הכיתות, כפי שהיה נהוג עד כה. כל תלמיד ידורג לפי המצב הכלכלי של משפחתו והתקציב יינתן בהתאם.

שרת החינוך לימור לבנת הודיעה על כך במסיבת עיתונאים, ואמרה עוד כי מתן התקציב יותנה בנתינת מינימום של שיעורים באזרחות ובתרבות ישראל. כתבנו אפי מאיר מוסר כי מנהיגי הציבור החרדי הודיעו כי הם מתנגדים בתוקף להתניה כזאת ולשינוי בשיטת התקצוב של בתי הספר.

אתמול נועדו ראשי ארגוני המורים עם הממונה על השכר באוצר יובל רכלבסקי. בעוד מזכ"ל הסתדרות המורים יוסי וסרמן הודיע כי שנת הלימודים בבתי הספר היסודיים תיפתח כסדרה, אמר יו"ר ארגון המורים רן ארז כי איום השביתה בבתי הספר התיכוניים בעינו עומד.

במשרד האוצר טוענים כי הפתרונות שהוצעו לרן ארז הן במגבלות התקציב לשנת 2003, וכי הם נותנים מענה הולם למרבית המורים הפורשים ולסוגיות הנוספות שהועלו. יובל רכלבסקי הוסיף כי "הכרזת ארגון המורים על התארגנות לשביתה אינה ראויה, לא במצב הכלכלי שבו אנו נתונים ולא כאשר משרדי האוצר והחינוך נערכו לתת פתרונות ולצמצם את הפערים בין הצדדים", אמר.
