

מכתבה המתפרסמת בניו יורק טיימס עולה כי מי שכיהן כראש הF.B.I אדגר הובר היה מעורב בקשרים עם המאפיה ובשיתוף פעולה עם רוצחים.

תחילת הפרשה בשנת 65', כששסוכן F.B.I צותת לריימונד פטריארקה, אחד מראשי המאפיה בניו אינגלנד. בשיחה ביקשו שני גנגסטרים את רשותו של פטריארקה לרצוח את אדוורד דיגן בריון, שלטענתם הפריע להם. האישור ניתן, כך על פי הדוח של הסוכן המצותת, ושלושה ימים לאחר מכן נמצאה באחת הסימטאות גופתו של דיגן מנוקבת כדורים.

הF.B.I ידע על הרצח העומד להתבצע ועל זהות הרוצחים, ולמרות זאת הואשמו ברצח ארבעה אנשים חפים מפשע שנשלחו לרצות עונשי מאסר ארוכים, ועל הרוצחים חיפה הF.B.I. אחד מהנאשמים החפים מפשע היה ג'וזף סלווטי. הוא ריצה 30 שנה בבית הסוהר, ועתה הוא תובע את הF.B.I בסכום של 300 מיליון דולר על כליאת שווא. תביעתו מבוססת בעיקרה על מסמכים שנחשפו בעקבות חקירה המתנהלת על מעשיו של סניף בוסטון של הF.B.I. את החקירה מנהל הקונגרס.

מהמסמכים שנחשפו עולה כי בכירי הF.B.I, כולל אדגר הובר, מי שעמד בראשו, ידעו כי הסניף בבוסטון מעסיק רוצחים וראשי מאפיה בתפקיד של מודיעים, וכי הם מגוננים עליהם מפני העמדה לדין על פשעיהם.

וינסנט גארו, עורך דינו של סלווטי, אמר כי במאמץ לשמור על המודיעים שלו גרם הובר לעד לשקר ולאדם חף מפשע להישלח לבית הסוהר לשארית חייו, ובכך, לדבריו, הוא "חצה את הקווים והפך להיות פושע בעצמו".

חוקר הקונגרס מצא גם חליפת מזכרים "מצמררת", כלשונו, שהתנהלה בF.B.I. באחד המזכרים דווח למטה הF.B.I בוושינגטון כי פלמי וברברוזה היו מעורבים ברצח דיגן. שבוע לאחר מכן נשלח תזכיר נוסף, ובו מסופר איך בוצע הרצח. כל אותו הזמן המשיך הובר ללחוץ על כך שפלמי ישוכנע לשמש מודיע. הסוכן, שעסק בקשר עם בכיר המאפיה, יידע את הובר על כך שפלמי כבר רצח שבעה אנשים, וכי עוד ידו נטויה. הקשרים ההדוקים בין המאפיה לסניף הבוסטוני של הF.B.I "נשאו פרי", ואכן בעזרת המודיעים שלו הצליח הובר לחסל את משפחות המאפיה המרכזיות. עם זאת נותרו כמה כנופיות שעקב שיתוף הפעולה שלהן עם הF.B.I העלימו השלטונות עין מכך שהם ממשיכים לעסוק בפשע.

חוקר הקונגרס ציין כי אפשר שמעשיו של הובר נבעו מכניעה ללחצים הכבדים שהופעלו עליו לבלום את כוחה העולה של המאפיה. עוד צוין כי ייתכן שהמידע על הרצח המתוכנן לא הגיע למקום הנכון, משום שכדי להסתיר את ביצוע האזנות הסתר הבלתי חוקיות הועבר המידע כאילו הגיע ממקור בלתי ידוע.
לאחר חשיפת המסמכים שהוכיחו את חפותו הודיע בית המשפט במסצ'וסטס כי הוא מזכה את סלווטי מאשמת הרצח.
