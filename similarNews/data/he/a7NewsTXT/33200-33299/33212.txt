

"אני קורא לכוחות הלאומיים והאיסלאמיים הפלשתינים לא לעשות ויתור כלשהו לישראל, אלא אם כן היא תחליט לסיים את כיבוש השטחים הפלשתינים", כך אמר מרואן ברגותי בראיון לעיתון הכוויתי אל קאבאס.

הראיון שמתפרסם היום נערך על ידי שאלות בכתב שהועברו לברגותי שגם ענה באותו אופן.

בדבריו העריך ברגותי ש"כל העם הפלשתיני ייענה בחיוב לממשלת ישראל, ויושיט את ידו לשלום אם היא תודיע ברצינות על כוונתה לסיים את הכיבוש, ותכיר במדינה הפלשתינית ובבירתה ירושלים". כמו כן הוסיף כי ישראל חייבת בנוסף לכך "להכיר בזכות השיבה של הפליטים".

ברגותי הדגיש ש"העם הפלשתיני לא יקבל לעולם מנהיג אחר מאשר הנשיא הפלשתיני יאסר ערפאת, ומסרב שמישהו יכתיב לו מי יהיו מנהיגיו".

"הפלשתינים מסוגלים לבחור בעצמם את מנהיגיהם, וכאשר תתעורר ההזדמנות לקיים בחירות בתום הכיבוש ואחרי ההכרזה על מדינה, הם יבחרו בנשיאם ובחברי הפרלמנט שלהם, בבחירה חופשית ודמוקרטית", ציין.
