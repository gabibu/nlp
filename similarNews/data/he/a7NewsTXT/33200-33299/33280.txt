

שיבושי תנועה נוצרו במספר צירים וצמתים מרכזיים ברחבי הארץ בעקבות הפגנות עובדי תע"ש.

העובדים פתחו בשביתה במחאה על הכוונה לסגור את המפעלים וחסמו צמתים שונים ביניהם צומת מורשה, כביש מעלה יצחק בנצרת עילית, כביש 4 בצומת מת"מ ואחרים. בפעולותיהם קראו העובדים קריאות מחאה והבעירו צמיגים.

המשטרה פינתה חלק ממוקדי ההפגנות אולם עדיין מורגשים שיבושי התנועה בעיקר באזור השרון בעקבות ההפגנות.

בקרית שמונה חסמו עובדי המפעל לנשק קל של תע"ש, לפרקי זמן קצרים את רחובה הראשי של העיר. הם הבעירו צמיגים ונשאו שלטים בגנות כוונת הנהלת תע"ש למכור את המפעל לגורמים פרטיים. במקום נגרמו שיבושי תנועה קשים והרחוב נסגר לתנועה.

שוטרים, שהגיעו למקום, פינו את העובדים מהצומת, ואפשרו את זרימת התנועה. "רק לפני מספר שנים היינו 220 עובדים במפעל. היום נותרנו 70 עובדים בלבד. אנחנו חוששים כי תהליך ההפרטה יביא לסגירת המפעל. נמשיך במאבק עד אשר מדינת ישראל תכיר בחשיבות מפעלי תע"ש לישראל", אמר לכתב עתי"ם יו"ר ועד העובדים חיים ביטון.
