

אירן וד"ר גרשון שראייר, זוג עולים מצרפת, פתחו בימים אלה בירושלים את מרכז BE OZ, לטיפול בשחרור ממתחים ולחצים. כך מדווחת הסוכנות היהודית.

שיטת BE OZ היא שיטה טבעית וחדשנית, המבוססת על מחקר ופיתוח של ד"ר גרשון שראייר, רופא כללי במקצועו ונשיא החברה הצרפתית S.F.O, חברה לחקר איזון תראפי. הוא חקר את נושא הלחץ והשפעותיו הפיסיות השליליות על הגוף. ד"ר שראייר מצא כי הלחץ משפיע על דרך צריכת החמצן שלנו, וכי הוא מפר את האיזון של החמצן הפעיל בגוף. מפתח השיטה אומר: "אם מוסיפים חמצן פעיל לגוף, מחזירים לו את האיזון הנכון ומשיגים הטבה כללית, פיזית ונפשית".

שיטת BE OZ פותחה לאחר 15 שנות מחקר וזכתה להצלחה בפריס. השיטה עונה על טווח רחב של בעיות הנובעות ממצבי עודף לחץ, בעיות כגון עייפות, עצבנות, ירידה בריכוז ובזיכרון, בעיות שינה ועוד. באמצעות השיטה אפשר להגיע לתוצאות מיידיות.

את המרכז פתחו ד"ר שראייר ואשתו אירן ,שעלו לישראל מצרפת, וזו השלוחה הראשונה של חברת BE OZ מחוץ לצרפת .המרכז פועל ב"בית הטיילת" בירושלים, סמוך לדרך חברון ,והוא פתוח מדי יום עד השעה תשע בערב, ופעמיים בשבוע פתוח המרכז לגברים ולנשים בנפרד.
