

המגזר העסקי חסך בשנת 04' כ-70 מיליוני שקלים בשל פתירת סכסוכים עסקיים באמצעות גישור ולא ע"י פניה לערכאות משפטיות או בוררות. כך מעריך נשיא התאחדות התעשיינים, שרגא ברוש.

בשנתיים האחרונות הולכת וגוברת התופעה של תעשיינים המשתמשים בהליך הגישור כפתרון לסכסוכים ולא באמצעות פניה לבית המשפט או בוררות. להערכתו, כ-15% בלבד מהסכסוכים העסקיים נדונים כיום באמצעות גישור וכ-85% באמצעות מערכת בית המשפט ובוררות.

יו"ר התאחדות התעשיינים, שרגא ברוש, אמר כי סיום סכסוך באמצעות גישור זול יותר בכ-80% בממוצע גם מבחינת הזמן וגם מבחינת העלויות מניהול מאבק משפטי או בוררות. גם משום העובדה כי פתרון סכסוך באמצעות גישור, מאפשר לצדדים להמשיך לשתף פעולה בתחום העסקי גם לאחר סיום הסכסוך.

כזכור, לפני כשנתיים נחתמה אמנת הגישור במגזר העסקי ועל פיה מכיר מגזר זה בהליך הגישור כדרך מועדפת לפתרון סכסוכים ויפעל להשתמש בהליך זה בהתנהלות העסקית שלו.


בישראל כיום, משמשים כ-50 תעשיינים כמגשרים בסכסוכים עסקיים. יצויין, כי לאחרונה נחתמה גם אמנת גישור בתחום יחסי העבודה בין ההסתדרות לארגונים הכלכליים ובמסגרתה התאחדות התעשיינים, כארגון מעסיקים, עומדת בקרוב ליישם תוכנית להטמעת הגישור, ובכלל זה עריכת קורסים והרצאות במפעלי התעשייה, במטרה לאפשר לתעשיינים ולעובדים להשתמש בהליך הגישור לפתרון סכסוכים ומחלוקות חוץ ופנים מפעליים וככלי ניהולי לכל דבר.
