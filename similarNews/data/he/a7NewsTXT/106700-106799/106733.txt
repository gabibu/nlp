

נשיא אוניברסיטת תל אביב, שחלק מן הביקורת שהוטחה נגד התוכנית שלו לרפורמה באוניברסיטה היתה מוצדקת, הבטיח לשתף את הסטודנטים בתכנונה הסופי של הרפורמה.

את דבריו אמר פרופ' רבינוביץ' בשיחה עם עיתונאים לאחר שהתקבל בקריאות בוז ממושכות כאשר עלה לנאום מול הסטודנטים השובתים באוניברסיטת תל אביב. השביתה נמשכה משעות הבוקר ועד ל12:00 בצהרים.

בהפגנה שנערכה בשטח האוניברסיטה השתתפו מספר חברי כנסת ואישי ציבור, ביניהם השר מתן וילנאי, אהוד ברק, ח"כ אהוד רצאבי, מלי פולישוק-בלוך ואראלה גולן משינוי, ואיתן כבל מן העבודה, יחד עם מאות סטודנטים מכל רחבי הארץ. בגלי צה"ל דווח כי חברי הכנסת חתמו על עצומה הקוראת להשאיר את הנושא על סדר היום הציבורי.

יושב ראש אגודת הסטודנטים באוניברסיטת תל אביב, יפתח עצמון, קורא לסטודנטים בכל רחבי הארץ להתארגן ולהביע תמיכה במאבק. "אם כל הסטודנטים בארץ ייצאו לרחוב, אז בהחלט נוכל להביא תוצאות", אמר.

במהלך השבוע הקרוב יושבתו הלימודים גם באוניברסיטאות נוספות, ביניהן אוניברסיטת חיפה, אוניברסיטת בר אילן ואוניברסיטת בן גוריון בבאר שבע.

בהודעה הרשמית שהפיצה אוניברסיטת תל-אביב נאמר כי החלטתה משקפת את הרצון שקהיליית האוניברסיטה על ארבעת מרכיביה   סגל אקדמי, סגל מנהלי, סגל אקדמי זוטר וסטודנטים יפעלו בצוותא לשימור מצויינותה של אוניברסיטת תל-אביב כאוניברסיטת מחקר ציבורית.

עוד נאמר שם כי פתרון הבעיה התקציבית הוא בהישג יד. האוניברסיטה חתמה על תכנית חומש עם הוועדה לתכנון ותקצוב ומשרד האוצר שתביא אותה לאיזון תוך שנתיים. האיזון חיוני ואין בלתו אך היעד האמיתי הוא שימור מצויינותה של האוניברסיטה המייצרת ידע ומקנה אותו.
