

משרד הביטחון השלים בתקופה האחרונה מבצע שבמסגרתו צולמו כל היישובים והמאחזים ביהודה ושומרון באמצעות חברה פרטית. ישראל הבטיחה לאפשר לארה"ב לבחון התצלומים.

צילומי האויר באמצעות החברה הפרטית 'נשר', בעלות של מאות אלפי , בוצעו לאחר הפסקה של כ-4 שנים בביצוע גיחות צילום של חיל האוויר למטרת צילומי אוויר של היישובים ביהודה ושומרון. לאחר שיחה שערכה עו"ד טליה ששון עם שר הביטחון, שאול מופז, ובעקבות דרישת המינהל האזרחי לצילומים צבעוניים של היישובים, אותם לא מסוגל חיל האוויר לספק, הורה השר לחדש את התצלומים באמצעות חברה פרטית.

העיתונאי זאב שיף מהארץ מדווח כי צילום היישובים נעשה פעמיים לפני חצי שנה, בקיץ 04' ולפני כשלושה חודשים, בתחילת שנת 05'. מהשוואת התצלומים בין שתי התקופות עולה שהבנייה ביישובים ובמאחזים נמשכה גם בחודשים האחרונים בהיקף נרחב.

בכוונת משרד הביטחון ליזום תצלומים נוספים בכל כמה חודשים כדי לבחון אם יש התקדמות בבנייה, והיכן.

ישראל הבטיחה לאפשר לארה"ב בדיקת התצלומים
על פי התחייבות ישראלית לארצות הברית במכתב שנשלח ב-14 באפריל 04' ליועצת לביטחון לאומי של ארצות הברית דאז, ומזכירת המדינה דהיום, קונדוליסה רייס, מחויבת ישראל לאפשר למומחים אמריקניים לבחון את תצלומי היישובים ביהודה ושומרון יחד עם מומחים ישראלים, על מנת לקבוע את קו תיחום הבנייה בכל הישובים.
