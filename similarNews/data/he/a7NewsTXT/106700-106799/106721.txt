

במסגרת הסכם ידידות ושתוף פעולה בין מד"א לצלב האדום הבולגרי, הוסכם שמד"א יסייע לצל"א הבולגרי בפיתוח שירותי אמבולנסים ושרותי רפואת חירום. בשלב הראשון השרות יהיה לאוכלוסיית סופיה, בירת בולגריה.

במסגרת ההסכם תרם מד"א לצל"א הבולגרי 5 אמבולנסים משופצים על ציודם. טקס מסירת האמבולנסים נערך באירוע חגיגי במטה הצל"א הבולגרי בסופיה בהשתתפות משלחת מד"א, שגריר ישראל בבולגריה ונציגי עמותת הידידות בבולגריה ישראל.

בשלב הבא ידריכו אנשי מד"א את אנשי הצל"א הבולגרי ויכשירו חובשי רפואת חירום, עובדי מוקד ומדריכי רפואת חירום בולגריים, שידריכו בהמשך בעצמם קורסים נוספים.

במד"א מצפים להמשך שיתוף פעולה פורה עם הצל"א הבולגרי שבמסגרתו הצל"א יעביר מניסיונו למד"א בנושאים כמו עזרה לנזקקים בקהילה, רפואת חירום ימית ועוד.

יחסי ישראל בולגריה טובים וידידותם בכל המישורים וסיוע מד"א לפיתוח תשתית רפואת החירום יתרום להעמקתם והתבססותם. העם בישראל מחויב מוסרית לעם הבולגרי שהתנגד להוראה הגרמנית לשגר את היהודים למחנות המוות וכך הקהילה היהודית שמנתה כ-50000 איש ניצלה ומרביתה עלתה ארצה.
