

יו"ר האגודה למלחמה בסרטן ומנכ"ל האגודה פנו היום במכתב לראש הממשלה ולחברי הממשלה בבקשה לתקצב את כל התרופות עליהן המליצה ועדת סל הבריאות. כדרך מימון הם מציעים: מיסוי נוסף על הסיגריות.

יו"ר האגודה למלחמה בסרטן והנשיא היוצא של ארגון הסרטן הבינלאומי, פרופסור אליעזר רובינזון, ומנכ"ל האגודה למלחמה בסרטן, מירי זיו, פנו היום (א') במכתב לראש הממשלה ולכל חבריה לקראת ישיבת הממשלה שתיערך מחר ותעסוק בתקציב. השנים דורשים במכתבם "להפסיק את המחזה המביש בו מדי שנה נאלצים חולי הסרטן לזעוק את מצוקתם בכלי התקשורת על מנת לקבל תרופות המגיעות להם בזכות ולא בחסד", כלשונם, ו"לדאוג לתקצוב כל התרופות והטכנולוגיות עליהן המליצה ועדת סל הבריאות על סמך מחקר מדעי".

כתב INN איציק וולף מוסר שמכיוון שידוע על פער של 100 מיליון  בין תקציב סל התרופות לבין עלות התרופות החדישות עליהן המליצה ועדת הסל, מציעים אנשי האגודה למלחמה בסרטן מקור מימון לתרופות: מיסוי נוסף על הסיגריות.

לדבריהם, ניתן להעלות בהוראת שעה מיידית את המיסוי על הסיגריות, העומד כעת על 75% בישראל, לעומת למעלה מ-80% בחלק ממדינות אירופה.

"מדובר בתקציב חיוני שבכוחו להציל חיים ולמנוע סבל מיותר מאלפי חולים ומבני משפחותיהם", חתמו את המכתב.
