

ביום שלישי הקרוב יערך מבצע תפילת ילדים כלל עולמית. המבצע זכה לברכת רבנים רבים.

'ונהפוך הוא - מפי עוללים ויונקים' הוא המבצע הקרוב לבלימת תכנית עקירת הישובים. בברכת רבנים יפנו השבוע ביום שלישי, י"א אדר, ילדים מרחבי העולם כולו קריאת תפילה "מול גזירה כה קשה".
המבצע המדובר זכה לברכתם של הראשון לציון הרב מרדכי אליהו, הרב יצחק גינזבורג, הרב אבינר והרב נתן בוקובזה.

"בתאריך י"א באדר ב', העם היהודי בארץ ובעולם כולו מתאחד על כל חוגיו, ועורך תפילה מיוחדת, שתכלול את כל הילדים של כל החוגים בעמנו". המארגנים מבקשים מ"כל אדם בוגר, שבאחריותו ילדים: גננות, הורים, מורים, סבים, סבתות, אחים, אחיות, קרובי משפחה וכו', יקבל על עצמו לומר יחד איתם בתאריך המדובר הלכות ופרקים על פי הנחיית הרבנים".

הפרקים וההלכות המדוברים הם:

1) פרקים כ', קנ' בתהילים.
2) הלכה ו' מהלכות שבת שו"ע סימן שכט: "נוכרים, שצרו על עיירות ישראל אם באו על עסקי ממון אין מחללין עליהם את השבת, ואם באו על עסקי נפשות ואפילו באו סתם ויש לחוש שמא באו על עסקי נפשות ואפילו עדיין לא באו אלא ממשמשים לבוא יוצאים עליהם בכלי זיין ומחללין עליהם את השבת. ובעיר הסמוכה לספר אפילו אינן רוצים לבוא אלא על עסקי תבן וקש, מחללין עליהם את השבת שמא ילכדו העיר, ומשם תהא הארץ נוחה ליכבש לפניהם."
3) אמירת הפסוק: "עוצו עצה ותופר דברו דבר ולא יקום כי עמנו א-ל".
4) בנוסף, יש לדאוג שכל ילד ייתן ביום זה פרוטה לצדקה.
