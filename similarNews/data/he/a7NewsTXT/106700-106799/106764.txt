

בעוד שלושה שבועות תגיע רכבת ישראל, בפעם הראשונה לאחר שמונה שנות הפסקה, לירושלים, כך הודיע אתמול שר התחבורה, מאיר שטרית.

"חיבורה של ירושלים לרשת הרכבות הארצית יאפשר, לראשונה מזה כ-8 שנים, לתושבי ירושלים להגיע ברכבת לתל אביב, דרך בית שמש, ומשם לחיפה, עכו ועד נהריה", אמר השר שיטרית. תחנת הרכבת החדשה בירושלים הוקמה על צומת כביש מספר 4, החוצה את ירושלים מדרום לצפון, בסמוך למסוף אגד, קניון מלחה והמרכז הטכנולוגי.

בצמוד לתחנת הרכבת נבנה חניון "חנה וסע" הכולל כ-500 מקומות חנייה, תחנת מוניות ומסוף אוטובוסים. התכנון הוא שבעתיד תחובר התחנה למרכז תחבורה גדול שיכלול גם תחנה של הרכבת הקלה שתפעל בירושלים בעוד פחות משלוש שנים.

קו הרכבות הראשון שיצא מירושלים יהיה הקו לבית שמש. במקביל לקו ירושלים- בית שמש   תל אביב מוקם בימים אלה הקו המהיר בין ירושלים לתל אביב שיאפשר נסיעה לירושלים בתוך 28 דקות. הקו אמור להיחנך בעוד ארבע שנים.
