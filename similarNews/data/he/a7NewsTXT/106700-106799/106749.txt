

יו"ר מרכז השלטון המקומי עדי אלדר נענה לבקשת שר האוצר נתניהו וידחה את שביתת האזהרה שהייתה מתוכננת ליום ד' הקרוב.

בכינוס חירום שנערך ביום חמישי החליטו ראשי הרשויות המקומיות להחריף את מאבקם ולשבות, כדי למחות על מצוקת האשראי, אליה נקלע השלטון המקומי. על פי התכנון היו אמורים לשבות השירותים המוניציפאליים ושירותי הרווחה ברשויות.

יו"ר מרכז השלטון המקומי, עדי אלדר, מתח בשבוע שעבר ביקורת על האוצר שלא עמד בהבטחותיו לסיום המשא ומתן שישיג אשראי מהבנקים. עוד אמר אלדר כי "אם לא תיפתר בקרוב מצוקת האשראי, עשרות אלפי עובדים בכ-70 רשויות מקומיות לא יצליחו לשלם את שכר עובדיהם לקראת חג הפסח".

הבוקר הודיע אלדר כי השביתה המתוכננת תידחה על מנת לאפשר לשר האוצר לרכז מאמץ בהעברת תקציב המדינה ובפתרון מצוקת האשראי של הרשויות המקומיות.

בשיחה שנערכה בין השנים אמר נתניהו לאלדר כי אישור תקציב המדינה בשבוע הבא הוא המשימה הראשונה במעלה, מבחינתו, מכיוון שלדעתו יפתו אישור התקציב את המצוקב התזרימית שנוצרה ברשויות המקומיות ולו רק באופן חלקי. תקציב המדינה החדש כולל תוספות בהיקף של מאות מיליוני ש"ח לרשויות המקומיות.

נתניהו הודיע לאלדר שמנכ"ל משרדו ימשיך במאמץ להסדיר את תנאי האשראי ברשויות המקומיות עד שיושג פתרון לבעיה.
