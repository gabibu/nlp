

אלוף פיקוד המרכז, יאיר נוה, חתם אמש על צו איסור העתקת מגורים ליישובים חומש, שא-נור, גנים וכדים בצפון השומרון. על-פי הצו אסור לישראלים לעבור להתגורר ביישובים שמיועדים לעקירה במסגרת תכנית העקירה.

צו זה מצטרף לצו דומה שנחתם בסוף השבוע על ידי אלוף פיקוד הדרום, דן הראל, שאוסר על העתקת מגורים ליישובי גוש קטיף.

דוברת המועצה האיזורית שומרון, אהובה שילה, אמרה בתגובה לידיעה כי צו אלוף פיקוד המרכז לא ימנע את ההתנגדות לפינוי משום שאי אפשר יהיה לעמוד מול נחשולי האדם שיגיעו לגוש קטיף ולצפון השומרון ברגע האמת, מונעים בכוח מוסרי, ערכי ואמוני. "ההחלטות הבלתי דמוקרטיות יזכו לתגובה דומה", אמרה והוסיפה כי רק משאל עם יכול למנוע שבר ומלחמת אחים, "לא צו אלוף ולא החלטות כוחניות".

ממועצת יש"ע נמסר כי מאות ממשיכים להעתיק את מגוריהם בפועל לצפון השומרון וגוש קטיף ואלפים נוספים ממתינים לפתרונות דיור במקומות אלו. "אם לא היה מדובר בהחלטה גזענית האוסרת על יהודים בלבד להתיישב באיזור מסויים היינו אומרים שמדובר בבדיחה", אמרה דוברת מועצת יש"ע, אמילי עמרוסי.

בגוש קטיף הודיעו אתמול כי למרות ההודעה שנמסרה על צווי איסור העתקת המגורים וסגירת הגוש למעבר בערב פסח, כל התוכניות לקראת חגיגות יום העצמאות שרירות וקיימות וכי חגיגות יום העצמאות יתקיימו השנה כרגיל. באתר קטיף נט דווח כי תושבי הגוש הודיעו על כך בשל כתבה שהתפרסמה בידיעות אחרונות בה נכתב כי בצה"ל שוקלים שלא לאפשר לאזרחי מדינת ישראל להגיע לגוש קטיף.
