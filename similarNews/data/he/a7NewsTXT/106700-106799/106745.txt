

משטרת ישראל מגלה עניין בשיטה חדשה לזיהוי חתימות ביומטריות שתזרז בעשרות אחוזים זיהוי DNA או טביעות אצבע. השיטה פותחה על ידי חוקרי הטכניון בשיתוף המחלקה לזיהוי פלילי של המשטרה.

חוקרי הטכניון הצליחו לפתח שיטה חדשה לעיבוד מהיר של נתונים ביומטריים, אשר תזרז בעשרות אחוזים את זיהויין של חתימות ביומטריות של האדם, דוגמת DNA או טביעת אצבע. החוקרים פיתחו את השיטה הודות לשיתוף פעולה עם המחלקה לזיהוי פלילי במשטרת ישראל, המגלה בה עניין רב. נושא הקמת מאגר DNA של עבריינים נמצא כעת בתהליך חקיקה בכנסת. עם השלמת החקיקה והפעלת המאגר, המשטרה תידרש להתמודד עם טיפול במאגר נתונים גדל והולך.

את השיטה פיתח המאסטרנט סולומון קונין, בהנחיית פרופסור יצחק גת, מהפקולטה להנדסה ביו-רפואית. "מדובר במסד נתונים פלוס אלגוריתם לחיפוש, עם אפליקציה ל-DNA", מסבירים החוקרים. "משטרות ברחבי העולם מתמודדות עם בעייה דומה: בהינתן דגימה של DNA, הן צריכות לזהות למי היא שייכת. בעתיד נגיע למצב שבו לכל המדינות המפותחות תהיה אינפורמציה ביומטרית של כל האוכלוסייה שלהן. חשוב למשטרות שהתשובות על הבדיקות יגיעו מהר ככל הניתן. כיום הן פועלות בשיטה פשוטה, של השוואת נתונים אחד לאחד, האורכת זמן רב. הפתרון שמצאנו   בניית מסד נתונים חכם. אנו משתמשים בעץ רב מימדי, כאשר בשורש נמצאים כל האנשים, וממנו יש התפצלויות. למעשה, ארגנו את הנתונים כעץ חכם, ואז התאמנו אלגוריתם לחיפוש שמשתמש בהתפצלויות הללו כדי להקטין את איזור החיפוש. אם הוא לא מצא את התשובה באזור מסויים, הוא מייד עובר לאיזור אחר, וכך מקטין את מספר ההשוואות ומזרז מאוד (עד פי 100) את זמן החיפוש. הוא מאפשר גם זיהוי מהיר על פי פרופיל חלקי".

החוקרים השתמשו גם בעיבוד מקבילי, כדי לזרז יותר את התהליך. כלומר, יותר ממחשב אחד יוכל לבצע את החיפוש, במקביל.

לשיטה החדשנית יכולים להיות שימושים גם בתחום הזיהוי לפי קול או תמונה, בבקרת איכות בתעשיה באמצעות הדמיה, ואף בזיהוי כף יד בשדות תעופה.
