

הקיבוצים דורשים פיצוי הוגן: "ללא פיצוי הוגן על הפקעת האדמות תפגע קשות כלכלת קיבוצי עוטף עזה".

ביום שישי התקיים בקיבוץ כפר עזה כינוס חירום בו לקחו חלק הנהגות 20 קיבוצי קו העימות, מזכיר התנועה הקיבוצית, זאב שור (ולוולה) ובכירים נוספים בתנועה, וראשי המועצות האזוריות אשכול, אורי נעמתי, ןשער הנגב, אלון שוסטר. דחיפות הכינוס נבעה ממצוקתם של 13 קיבוצי הגדר עוטפת עזה, אשר לשטחים המעובדים על ידם הגיעו בשבוע שעבר דחפורי משרד הביטחון להפקעת האדמות והתחלת עבודות בניית רצועת אבטחה נוספת (הוברס ב) כחלק מתכנית ההתנתקות.

התנגדות קיבוץ נירים, הקיבוץ הראשון אליו הגיעו הדחפורים, באמצעות פנייה לבית המשפט שהתבקש לעצור את התחלת העבודות עד למו"מ על פיצוי עבור הקרקע המהווה מקור הכנסה משמעותי לקיבוץ, עצרה את עבודת הדחפורים.

בתחילת המפגש בשרו שור, נעמתי, שוסטר ומזכירי הקיבוצים על הקמת מטה משותף שיעבוד בשיתוף ותיאום מלא מול גורמי המדינה המתכוונת להפקיע 15,000 דונם, ובכל הקשור לטיפול בהשלכות תכנית ההתנתקות על הקיבוצים. בהמשכו דווח על פסק הדין שעצר את העבודות בשטחי נירים, והוצגה תכנית פעולה משותפת.

בראשית דבריו דיווח שור כי קיים בנושא שיחות עם השר אהוד אלומרט, עם שרי "העבודה" והיו"ר פרס, ועם נציגים בכירים במשרד הביטחון. "הקרקע המופקעת על ידי המדינה היא שלנו. היא מעובדת, מושבחת ומשמשת מקור פרנסה משמעותי זה עשרות שנים עבור הקיבוצים ולכן מגיע להם פיצוי הוגן עבור הפקעתה" אמר זאב שור, מזכיר התנועה הקיבוצית, שהוסיף "אנחנו ציבור שמעוניין להמשיך להתפרנס גם מחקלאות ולתרום לביטחון המדינה על ידי ישיבתנו לאורך הגבולות אך ללא פיצוי הוגן ומיוחד על לקיחת האדמות עלולה להיפגע בצורה קשה כלכלת ועתיד חברי הקיבוצים".

בנוגע לחשש שעצירת בניית רצועת האבטחה תעכב ההתנתקות אמר שור כי "קיבוצי קו העימות תומכים בתכניתו של ראש הממשלה ולא יהוו מכשול לתכנית ההתנתקות. אנחנו דורשים פיצוי הוגן להבטחת עתידם הכלכלי של חברי הקיבוץ בתמורה למסירת האדמות אותן עיבדו והשביחו עשרות שנים."

מחר (ב') תתקיים פגישה עם מנכ"ל משרד ראש הממשלה, אילן כהן, בהשתתפותה של סגנית השר אורית נוקד, המסייעת רבות בנושא וגם בחיבור הנכון עם משרדי רוה"מ ומשרד הביטחון.
