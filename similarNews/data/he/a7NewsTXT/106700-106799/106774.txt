

ועדת המשנה לנושאים תכנוניים עקרוניים של המועצה הארצית לתכנון ולבניה (ולנת"ע) החליטה להמליץ למועצה הארצית לאשר הפקדת התוכנית להקמת היישוב החדש "קדיתא" בגליל העליון, צפונית לצפת, בתחום המועצה האזורית מרום הגליל.

הישוב יוקם על ידי תנועת האיחוד החקלאי. הקמת הישוב היא בהתאם להחלטת ממשלה
משנת 1999. במקום מתגוררות כיום מספר משפחות בצורה בלתי מוסדרת.
מזכ"ל תנועת האיחוד החקלאי, דודו קוכמן, אמר שקדיתא תוקם במספר שלבים ותמנה בסיום ההקמה 150 משפחות שיעסקו במיזמים בתחומי החקלאות, התירות, האמנות וכן במקצועות חופשיים. החקלאות בקדיתא תתבסס על "בוסתניות" שתשלבנה בנוף הסביבתי, על בסיס הטרסות העתיקות של זיתים, חרובים ותאנים הגדלות באזור.
