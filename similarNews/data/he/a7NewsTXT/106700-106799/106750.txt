

למועצה הארצית לתכנון ובניה תוגש המלצה לאשר הקמת היישוב החדש "קדיתא" בגליל העליון.

ועדת המשנה לנושאים תכנוניים עקרוניים של המועצה הארצית לתכנון ולבניה (ולנת"ע) החליטה להמליץ למועצה הארצית לאשר הפקדת התוכנית להקמת היישוב החדש "קדיתא" בגליל העליון, צפונית לצפת, בתחום המועצה האזורית מרום הגליל על ידי תנועת האיחוד החקלאי.

הקמת הישוב היא בהתאם להחלטת ממשלה משנת 1999. במקום מתגוררות כיום מספר משפחות בצורה בלתי מוסדרת והועדה המחוזית של אזור הצפון צריכה לקבל החלטה לגבי עתידם. התוכנית להקמת קדיתא הוכנה על ידי האדריכלית ענת גונן ממשרד "יעד אדריכלים" במימון של מינהל מקרקעי ישראל.

מזכ"ל תנועת האיחוד החקלאי, דודו קוכמן, אמר שקדיתא תוקם במספר שלבים ותמנה בסיום ההקמה 150 משפחות שיעסקו במיזמים בתחומי החקלאות, התירות, האמנות וכן במקצועות חופשיים. החקלאות בקדיתא תתבסס על "בוסתניות" שתשלבנה בנוף הסביבתי, על בסיס הטרסות העתיקות של זיתים, חרובים ותאנים הגדלות באזור.

ירון סולומון מהמחלקה להתישבות באיחוד החקלאי, העוסק בהקמת קדיתא, אמר שבכוונת האיחוד החקלאי והמוסדות המישבים להקים אגודה שיתופית שתאגד את המתישבים. סולומון ציין שהקמת קדיתא מתאפשרת הודות לחזון ולמרץ העשיה של יגאל שחר, שהיה הממונה על מחוז הצפון במשרד הפנים וראש המועצה האזורית מרום הגליל, שלמה לוי.

קדיתא יהיה הישוב ה-80 שמקימה תנועת האיחוד החקלאי מאז הווסדה לפני כשבעים שנים. ישובי האיחוד החקלאי מפוזרים בכל הארץ מנוה אטי"ב בצפון ועד לעין חצבה בערבה.
