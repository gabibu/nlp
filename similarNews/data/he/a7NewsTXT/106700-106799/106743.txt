

ישראל הוזמנה להצטרף לתוכנית 'המסגרת השביעית' שהיקפה 70 מיליארד יורו. המדען הראשי במשרד התמ"ת: הצעת האיחוד האירופי מהווה הבעת אמון בתעשייה ובטכנולוגיה הישראלית.

ד"ר אלי אופר, המדען הראשי במשרד התמ"ת, יצא לבריסל למפגשים של הועדה המעורבת לישראל והאיחוד האירופי. בוועדה משתתפים מהצד הישראלי, נציגי הועדה לתכנון ותקצוב של המועצה להשכלה גבוהה ומשרדי החוץ, האוצר והמדע. מהאיחוד האירופי משתתפים ראשי משרד המחקר.
במהלך דיוני הועדה קיבלו הנציגים הישראלים הזמנה להצטרפות ישראל לתוכנית המסגרת השביעית של האיחוד האירופי, תוכנית המחקר והפיתוח הגדולה בעולם.

יצויין כי ישראל הצטרפה לתוכנית המסגרת האירופית כבר בשנת 1996 באמצע התוכנית הרביעית והייתה חברה מלאה גם בתוכנית החמישית ובתוכנית השישית. התוכנית הנוכחית, השישית, החלה לפעול בשנת 2003 ותסתיים בשנת 2006, התקציב הכולל של התוכנית הוא 19 מיליארד יורו. "כרטיס הכניסה" של ישראל לתוכנית השישית עלה כ-200 מיליון יורו. מחיר הכרטיס נקבע בין היתר בהתחשב בתוצר הלאומי.

עוד יצויין כי התוכנית השביעית היא גדולה ושאפתנית אף יותר מקודמותיה. עפ"י תוכניות הנציבות האירופית, צפויה התוכנית להמשך 7 שנים בתקציב של 10 מיליארד אירו בשנה ובסה"כ 70 מיליארד אירו (יותר מ   90 מיליון דולר). התוכנית תעסוק בין היתר בתחומי התקשורת, ננוטכנולוגיה, ביוטכנולוגיה, תוכנה, מזון, חקלאות תחבורה ואנרגיה. דגש מיוחד יינתן לנושאי חלל ואבטחה.

המדען הראשי, ד"ר אלי אופר, מסר כי התוכנית השביעית ותוכניות נוספות שמתגבשות באיחוד האירופי מובילות מהלך משמעותי שתכליתו הכפלת ההשקעה האירופית במחקר ופיתוח. היעד שאותו הציבה הנהגת האיחוד לעצמה הוא השקעה של 3% תוצר במחקר ופיתוח.
אופר מסר עוד כי החברות בתוכנית מאפשרת לתעשייה הישראלית להיחשף לתוכניות המו"פ המתקדמות בעולם ולידע החיוני לקידום התעשייה ולמיצובה בראש החץ של הטכנולוגיה העולמית. אופר הוסיף כי בזכות הקשרים ושיתופי הפעולה במו"פ שנוצרו בעקבות הפעילות בתוכנית, נפתחו עבור החברות הישראליות שווקים חדשים לתוצרתם והזדמנויות עסקיות.
אופר: "הצעת האיחוד האירופי מהווה הבעת אמון בתעשייה ובטכנולוגיה הישראלית".

מרסל שטאון, מנהל איסרד, מינהלת התיאום לתוכנית המסגרת, מסר כי בעקבות ההזמנה להצטרפות לתוכנית השביעית, יפתח בהקדם המו"מ הרשמי על הצטרפות ישראל. את המו"מ ינהל צוות מיוחד שיורכב מנציגי משרד התמ"ת, ות"ת, האוצר, החוץ והמדע. במהלך המו"מ יבחנו פרטי התוכנית, התאמתה לצרכי התעשייה והאקדמיה הישראליים ומחיר "כרטיס הכניסה".
