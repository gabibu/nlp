

שימוש במיפוי באמצעות חומרים פולטי פוזיטרונים ובהדמיה ממוחשבת נמצא בעל ערך לאבחון זיהומים אצל חולי סוכרת. כך גילו חוקרי הפקולטה לרפואה בטכניון והמרכז הרפואי רמב"ם בחיפה במחקר ראשון מסוגו.

תוצאות המחקר שנערך על ידי חוקרי הפקולטה לרפואה על שם רפפורט בטכניון והמרכז הרפואי רמב"ם בחיפה פורסמו בתחילת החודש בכתב העת JOURNAL OF NUCLEAR MEDICINE, הביטאון המוביל בתחום הרפואה הגרעינית, ועוררו עניין רב. במחקר מתאר ד"ר זהר קידר, סגן מנהל המכון לרפואה גרעינית במרכז הרפואי רמב"ם, את תהליך האבחנה של אחד הסיבוכים החמורים ביותר בסוכרת זיהום בכף הרגל. "פצעים וכיבים כרוניים הנגרמים מהפרעה בזרימת הדם לגפה מובילים להתפתחות זיהומים ברקמות הרכות ובעצמות כף הרגל", הוא אומר. "אבחנה מוקדמת ככל הניתן של הזיהום, הנה בעלת חשיבות קריטית היות וטיפול נכון ומוקדם, עשוי למנוע הידרדרות במצב הרגל ואף קטיעת הגפה".

"במחקר זה נעשה לראשונה שימוש בהדמיה המשלבת PET ו: CT למיקום ואבחון תהליך זיהומי בכפות הרגליים של חולי סוכרת. PET/CT היא טכנולוגית הדמיה חדשנית, המשלבת במכשיר אחד הדמיה מטבולית באמצעות PET עם הדמיה אנטומית באמצעות CT. באמצעות שימוש בסוכר מסומן והדמיית PET הדגמנו המצאות הזיהום בכף הרגל. מרכיב ה-CT של המכשיר שימש למיקום מדויק של התהליך הזיהומי ולהדגמת שינויים ברקמות הרכות ובעצמות כף הרגל. טכנולוגית ההדמיה המשולבת  PET/CT- מאפשרת אבחנה מדויקת ומהירה של תהליכים זיהומיים ומביאה להחלטה טיפולית נכונה יותר".

טכנולוגיה זו, המשמשת כיום כאחד האמצעים החשובים בעולם הרפואה לבירור מחלות סרטניות, יכולה להוות כלי חשוב גם בזיהוי ומיקום תהליכים זיהומיים. בפקולטה לרפואה של הטכניון ובמרכז הרפואי רמב"ם בחיפה נערכים כיום מספר מחקרים הבודקים את הפוטנציאל של טכנולוגיה זו בבירור תהליכים זיהומיים שונים כגון ברור חום מסיבה לא ברורה, ברור חולים לאחר ניתוחי מעקפי כלי דם ועוד.
במחקר נטלו חלק רופאים מהמכון לרפואה גרעינית בהנהלת פרופסור אורה ישראל, ממחלקת הרנטגן ומהמחלקה האורטופדית של המרכז הרפואי רמב"ם.
