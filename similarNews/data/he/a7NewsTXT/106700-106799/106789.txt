

"המעבר לגוש קטיף בשבילי הוא אמירה פשוטה שאני רוצה להתחבר לחברים שלי שנמצאים בצרה וצוקה", כך אומרת עלית איתם, רעייתו של ח"כ אפי איתם, העוברת עם משפחתה מרמת הגולן לגוש קטיף.

עלית איתם אשתו של ח"כ אפי איתם אומרת בראיון לערוץ 7 כי היא ובעלה יסיירו מחר בגוש קטיף, ביחד עם ראש המועצה כדי ש'יראה לנו איפה הכי חשוב לגור, איפה צריך', משום שעצם המעבר לגוש קטיף יש בו חשיבות.

"כל החיים שלנו אנחנו ממונים על השתדלות ולא על תוצאות ואני ממונה על השתדלות שלי להיות איפה שצריך , ולהשתדל להיות כמה שיותר עם האנשים", אמרה.

איתם מוסיפה כי היתה חברה בועד ישובי הגולן בתקופה שבה התחולל המאבק הציבורי נגד נסיגה מהגולן. "הכוח הגדול שליווה את המאבק, היה כוח האמונה הגדולה שעם ישראל הוא עם טוב ובריא, שאינו הולך עם החולים והסוטים. אין אפשרות לסמוך על 'היושבים בכסאות למעלה' אלא רק על בריאותו של עם ישראל".

לדבריה, כל ההסכמים ואפילו הקשיית העורף של אסאד ברגע האחרון, נבעו מהחשש שיתקיים משאל עם ועם ישראל יגיד לא, וכולם יתבזו, "איש לא רצה להיות במצב כזה, וכך הודו גם אהוד ברק ואיתמר רבינוביץ'".

איתם אומרת עוד כי ישנם רגעים שבתודעתו של אדם יש 'קפיצת מדרגה' ו"כזו היתה לי במשאל המתפקדים של הליכוד. עברנו בשיכון ג' בטבריה ודפקנו על הדלתות וראינו את עם ישראל במובן של 'עם ישראל' בלי תוספות בלי התפלפלויות.
חלקם הגדול אפילו לא הבין מה הרעש ועל מה מדברים. ישבנו איתם פנים אל פנים ואמרנו מהי מידת האחריות של כל אחד כיהודי בעם ישראל שיש לו כוח הכרעה ופתאום חלה התאוששות ותזוזה, ואנשים אמרו לי: "מה, אני אשב פה בטלויזיה, ואראה אנשים נשים וילדים טובים, צדיקים, שגוררים אותם מהבתים שלהם ואני אשם בזה? מה פתאום?!"

"התעודדתי וכך גם רבים כמוני, מהמפגש עם נקודת הטוב, ובכיוון זה יש לפעול, וכמובן להתפלל", אומרת איתם.
